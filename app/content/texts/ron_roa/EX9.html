<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 9 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 9</a><a class="prev" href="EX8.html">&lt;</a>
<a class="home" href="index.html">=</a>
<a class="next" href="EX10.html">&gt;</a>
</div></div>
<div class="section chapter EX EX9 ron_roa ron " dir="ltr" lang="ro" data-id="EX9" data-nextid="EX10" data-previd="EX8">
<div class="c">9</div>
<div class="p">
<span class="v-num v-1">1&nbsp;</span><span class="v EX9_1" data-id="EX9_1">Atunci a zis Domnul către Moise: "Intră la Faraon şi spune-i: - Acestea zice Domnul, Dumnezeul Evreilor: Lasă-Mi poporul să iasă, ca să-Mi slujească!</span>
<span class="v-num v-2">2&nbsp;</span><span class="v EX9_2" data-id="EX9_2">Dar dacă tu nu vei vrea să-Mi laşi poporul să iasă, ci încă-l vei mai ţine,</span>
<span class="v-num v-3">3&nbsp;</span><span class="v EX9_3" data-id="EX9_3">iată, mâna Domnului va fi peste vitele tale care sunt în câmp, peste cai, peste asini, peste cămile, peste cirezi şi peste turme: o molimă va fi, cumplită.</span>
<span class="v-num v-4">4&nbsp;</span><span class="v EX9_4" data-id="EX9_4">Dar atunci, în ziua aceea, în chip minunat voi osebi Eu vitele Israeliţilor de vitele Egiptenilor: dintre vitele fiilor lui Israel, din toate, nu va muri nici una".</span>
<span class="v-num v-5">5&nbsp;</span><span class="v EX9_5" data-id="EX9_5">Şi a pus Domnul soroc, zicând: "Mâine va face Domnul fapta aceasta pe pământ!"</span>
<span class="v-num v-6">6&nbsp;</span><span class="v EX9_6" data-id="EX9_6">Şi chiar de-a doua zi a făcut Domnul fapta aceasta: toate vitele Egiptenilor au murit, dar din vitele fiilor lui Israel n'a murit nici una.</span>
<span class="v-num v-7">7&nbsp;</span><span class="v EX9_7" data-id="EX9_7">Faraon a trimis atunci [să vadă] şi iată că dintre vitele fiilor lui Israel, din toate, nu murise nici una. Inima lui Faraon s'a îngreuiat: el n'a lăsat poporul să se ducă.</span>
<span class="v-num v-8">8&nbsp;</span><span class="v EX9_8" data-id="EX9_8">Domnul a grăit cu Moise şi Aaron, zicând: "Luaţi-vă câte o mână plină de spuză din cuptor, iar Moise s'o arunce spre cer în faţa lui Faraon şi a slugilor lui:</span>
<span class="v-num v-9">9&nbsp;</span><span class="v EX9_9" data-id="EX9_9">ea se va preface'n pulbere peste toată ţara Egiptului; buboaie vor fi pe oameni şi pe vite, băşici usturătoare pe oamenii şi vitele din tot Egiptul".</span>
<span class="v-num v-10">10&nbsp;</span><span class="v EX9_10" data-id="EX9_10">Deci, au luat ei spuză din cuptor, au mers în faţa lui Faraon, iar Moise a azvârlit-o spre cer: pe oameni şi pe vite s'au deschis buboaie cu puroi.</span>
<span class="v-num v-11">11&nbsp;</span><span class="v EX9_11" data-id="EX9_11">Iar magii n'au putut să stea'n faţa lui Moise din pricina buboaielor, că buboaiele erau şi pe magi ca pe toată ţara Egiptului.</span>
<span class="v-num v-12">12&nbsp;</span><span class="v EX9_12" data-id="EX9_12">Iar Domnul a învârtoşat inima lui Faraon: acesta nu i-a ascultat [pe Moise şi Aaron], aşa cum Domnul îi spusese lui Moise.</span>
<span class="v-num v-13">13&nbsp;</span><span class="v EX9_13" data-id="EX9_13">Zis-a Domnul către Moise: "Să te scoli mâine de dimineaţă, să i te înfăţişezi lui Faraon şi să-i zici: - Aşa grăieşte Domnul, Dumnezeul Evreilor: Dă-i drumul poporului Meu, ca să-Mi slujească;</span>
<span class="v-num v-14">14&nbsp;</span><span class="v EX9_14" data-id="EX9_14">fiindcă de data aceasta voi trimite toate loviturile Mele asupra inimii tale, asupra slugilor tale şi a poporului tău, pentru ca tu să vezi că'n tot pământul nu este altul asemenea Mie.</span>
<span class="v-num v-15">15&nbsp;</span><span class="v EX9_15" data-id="EX9_15">Dacă Eu de la'nceput Mi-aş fi întins mâna şi te-aş fi lovit cu moarte, pe tine şi pe poporul tău, tu ai fi fost şters de pe faţa pământului;</span>
<span class="v-num v-16">16&nbsp;</span><span class="v EX9_16" data-id="EX9_16">dar iată pentru ce te-am cruţat: pentru ca'ntru tine să-Mi arăt puterea şi pentru ca numele Meu să se vestească'n tot pământul.</span>
<span class="v-num v-17">17&nbsp;</span><span class="v EX9_17" data-id="EX9_17">Acum însă tu din nou îi stai poporului Meu împotrivă şi nu-l laşi să plece.</span>
<span class="v-num v-18">18&nbsp;</span><span class="v EX9_18" data-id="EX9_18">Iată: mâine, la ceasul acesta, Eu voi face să plouă grindină multă şi grea cum n'a mai fost în Egipt de la'ntemeierea lui şi până'n ziua de azi.</span>
<span class="v-num v-19">19&nbsp;</span><span class="v EX9_19" data-id="EX9_19">Aşadar, grăbeşte-te acum să-ţi aduni turmele şi toate câte le ai în câmp; fiindcă toţi oamenii şi toate vitele care vor fi în câmp şi nu vor intra în casă, loviţi vor fi de grindină şi vor muri".</span>
<span class="v-num v-20">20&nbsp;</span><span class="v EX9_20" data-id="EX9_20">Aceia dintre robii lui Faraon care s'au temut de cuvântul Domnului şi-au adunat turmele acasă,</span>
<span class="v-num v-21">21&nbsp;</span><span class="v EX9_21" data-id="EX9_21">dar cei ce'n cugetul lor n'au luat aminte la cuvântul Domnului, aceia şi-au lăsat vitele pe câmp.</span>
<span class="v-num v-22">22&nbsp;</span><span class="v EX9_22" data-id="EX9_22">Şi a zis Domnul către Moise: "Întinde-ţi mâna spre cer: grindină va fi peste tot pământul Egiptului, peste oameni, peste vite şi peste toată iarba câmpului".</span>
<span class="v-num v-23">23&nbsp;</span><span class="v EX9_23" data-id="EX9_23">Moise şi-a întins mâna spre cer, iar Domnul a slobozit tunete şi grindină; foc curgea pe pământ; în toată ţara Egiptului a plouat Domnul cu grindină.</span>
<span class="v-num v-24">24&nbsp;</span><span class="v EX9_24" data-id="EX9_24">Grindină era, şi foc se'nvăpăia prin grindină, o grindină multă şi grea cum n'a mai fost în Egipt din clipa'n care s'a făcut el popor.</span>
<span class="v-num v-25">25&nbsp;</span><span class="v EX9_25" data-id="EX9_25">În toată ţara Egiptului a lovit grindina tot ce era pe câmp, de la om la dobitoc, toată iarba câmpului a bătut-o grindina şi toţi copacii câmpului i-a sfârtecat grindina.</span>
<span class="v-num v-26">26&nbsp;</span><span class="v EX9_26" data-id="EX9_26">Numai în ţinutul Goşen, unde se aflau fiii lui Israel, acolo n'a fost grindină.</span>
<span class="v-num v-27">27&nbsp;</span><span class="v EX9_27" data-id="EX9_27">Faraon a trimis atunci să-i cheme pe Moise şi pe Aaron şi le-a zis: "De data asta am păcătuit: Domnul este Cel ce are dreptate, iar eu şi poporul meu suntem vinovaţi.</span>
<span class="v-num v-28">28&nbsp;</span><span class="v EX9_28" data-id="EX9_28">Rugaţi-vă dar pentru mine la Domnul: să'nceteze tunetele lui Dumnezeu, să'nceteze grindina şi focul; eu vă voi lăsa să plecaţi, iar voi mai mult nu veţi rămâne".</span>
<span class="v-num v-29">29&nbsp;</span><span class="v EX9_29" data-id="EX9_29">Moise i-a zis: "De'ndată ce voi ieşi din oraş îmi voi ridica mâna spre Domnul: tunetele vor înceta, grindina şi ploaia nu vor mai fi, pentru ca tu să cunoşti că al Domnului e pământul.</span>
<span class="v-num v-30">30&nbsp;</span><span class="v EX9_30" data-id="EX9_30">Eu ştiu însă că tu şi slugile tale încă nu vă temeţi de Domnul".</span>
<span class="v-num v-31">31&nbsp;</span><span class="v EX9_31" data-id="EX9_31">Inul şi orzul se stricaseră, pentru că orzul era înspicat şi inul în floare;</span>
<span class="v-num v-32">32&nbsp;</span><span class="v EX9_32" data-id="EX9_32">dar grâul şi ovăzul nu s'au stricat, căci ele erau târzii .</span>
<span class="v-num v-33">33&nbsp;</span><span class="v EX9_33" data-id="EX9_33">Şi dac'a ieşit Moise de la Faraon şi din cetate, şi-a ridicat mâinile către Domnul: tunetele şi grindina au contenit, ploaia pe pământ nu s'a mai vărsat.</span>
<span class="v-num v-34">34&nbsp;</span><span class="v EX9_34" data-id="EX9_34">Dar Faraon, văzând că ploaia, grindina şi tunetele au încetat, n'a încetat el să păcătuiască: şi-a îngreuiat inima, el şi slugile sale.</span>
<span class="v-num v-35">35&nbsp;</span><span class="v EX9_35" data-id="EX9_35">Inima lui Faraon s'a învârtoşat: el nu i-a lăsat pe fiii lui Israel să plece, aşa cum Dumnezeu îi grăise lui Moise.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX8.html">&lt;</a>
<a class="home" href="index.html">=</a>
<a class="next" href="EX10.html">&gt;</a>
</div></div>
</body>
</html>