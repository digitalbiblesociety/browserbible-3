<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI BARUH 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="BR.html">Biblia Ortodoxă Română Sinodală (2006)</a><a class="location" href="BR.html">CARTEA LUI BARUH 4</a><a class="prev" href="BR3.html">&lt;</a>
<a class="home" href="index.html">=</a>
<a class="next" href="BR5.html">&gt;</a>
</div></div>
<div class="section chapter BR BR4 ron_bor ron " dir="ltr" lang="ro" data-id="BR4" data-nextid="BR5" data-previd="BR3">
<div class="c">4</div>
<div class="p">
<span class="v-num v-1">1&nbsp;</span><span class="v BR4_1" data-id="BR4_1">Aceasta este cartea poruncilor lui Dumnezeu şi legea care dăinuieşte în veac; toţi cei ce o ţin vor trăi, iar cei ce au părăsit-o vor pieri.</span>
<span class="v-num v-2">2&nbsp;</span><span class="v BR4_2" data-id="BR4_2">Întoarce-te, Iacove, şi te teme de ea, umblă prin strălucire în preajma luminii ei.</span>
<span class="v-num v-3">3&nbsp;</span><span class="v BR4_3" data-id="BR4_3">Nu da altuia mărirea ta şi cele de folos ţie, celui de alt neam.</span>
<span class="v-num v-4">4&nbsp;</span><span class="v BR4_4" data-id="BR4_4">Fericiţi suntem, Israele, că cele ce Îi plac lui Dumnezeu ni s-au arătat.</span>
<span class="v-num v-5">5&nbsp;</span><span class="v BR4_5" data-id="BR4_5">Îndrăzneşte, poporul meu, pomenirea lui Israel.</span>
<span class="v-num v-6">6&nbsp;</span><span class="v BR4_6" data-id="BR4_6">Vândutu-v-aţi neamurilor nu spre pieire, ci, pentru că aţi mâniat pe Dumnezeu, v-aţi dat vrăjmaşilor.</span>
<span class="v-num v-7">7&nbsp;</span><span class="v BR4_7" data-id="BR4_7">Pentru că aţi întărâtat pe Cel care v-a făcut, jertfind demonilor, şi nu lui Dumnezeu.</span>
<span class="v-num v-8">8&nbsp;</span><span class="v BR4_8" data-id="BR4_8">Şi aţi uitat pe Cel care v-a zidit, pe Dumnezeul cel Veşnic, şi aţi întristat Ierusalimul care v-a hrănit.</span>
<span class="v-num v-9">9&nbsp;</span><span class="v BR4_9" data-id="BR4_9">Văzut-a el mânia care v-a venit de la Dumnezeu şi a zis: Auziţi, vecinele Sionului, Dumnezeu mi-a adus întristare mare,</span>
<span class="v-num v-10">10&nbsp;</span><span class="v BR4_10" data-id="BR4_10">Că am văzut robirea fiilor mei şi a fiicelor mele pe care le-a adus lor Cel Veşnic.</span>
<span class="v-num v-11">11&nbsp;</span><span class="v BR4_11" data-id="BR4_11">Că i-am hrănit cu bucurie şi i-am slobozit cu plângere şi cu jale.</span>
<span class="v-num v-12">12&nbsp;</span><span class="v BR4_12" data-id="BR4_12">Nimeni să nu se bucure de mine, care sînt văduvă şi părăsită de mulţi; am fost pustiită pentru păcatele copiilor mei, abătuţi de la legea lui Dumnezeu.</span>
<span class="v-num v-13">13&nbsp;</span><span class="v BR4_13" data-id="BR4_13">Şi judecăţile Lui nu le-au cunoscut, nici n-au umblat în căile poruncilor lui Dumnezeu, nici pe cărările învăţăturii în dreptatea Lui n-au mers.</span>
<span class="v-num v-14">14&nbsp;</span><span class="v BR4_14" data-id="BR4_14">Veniţi, vecinele Sionului, şi vă aduceţi aminte de robirea fiilor şi a fiicelor mele, pe care le-a adus-o Cel Veşnic.</span>
<span class="v-num v-15">15&nbsp;</span><span class="v BR4_15" data-id="BR4_15">Că a adus peste ei neam de departe, neam fără de ruşine şi de altă limbă.</span>
<span class="v-num v-16">16&nbsp;</span><span class="v BR4_16" data-id="BR4_16">Că nu s-au ruşinat de cel bătrân, nici nu le-a fost milă de prunc şi au luat pe cei iubiţi ai văduvei, şi pe mine m-au lăsat singură, fără de fiice.</span>
<span class="v-num v-17">17&nbsp;</span><span class="v BR4_17" data-id="BR4_17">Şi eu cu ce v-aş putea ajuta?</span>
<span class="v-num v-18">18&nbsp;</span><span class="v BR4_18" data-id="BR4_18">Că Cel care v-a adus relele vă va scoate din mâna vrăjmaşilor voştri.</span>
<span class="v-num v-19">19&nbsp;</span><span class="v BR4_19" data-id="BR4_19">Duceţi-vă, fiilor, duceţi-vă, că eu am rămas pustie.</span>
<span class="v-num v-20">20&nbsp;</span><span class="v BR4_20" data-id="BR4_20">Dezbrăcatu-m-am de veşmântul păcii şi m-am îmbrăcat cu sacul rugăciunii mele, şi voi striga către Cel Veşnic în zilele mele:</span>
<span class="v-num v-21">21&nbsp;</span><span class="v BR4_21" data-id="BR4_21">Îndrăzniţi, fiilor, strigaţi către Dumnezeu şi El vă va scoate din silnica robie şi din mâna vrăjmaşilor.</span>
<span class="v-num v-22">22&nbsp;</span><span class="v BR4_22" data-id="BR4_22">Că eu de la Cel Veşnic am nădăjduit izbăvirea voastră şi mi-a venit bucurie de la Cel Sfânt, pentru milostenia care va veni vouă degrab de la El.</span>
<span class="v-num v-23">23&nbsp;</span><span class="v BR4_23" data-id="BR4_23">Că v-am trimis cu plângere şi cu jale, şi vă va întoarce către mine Dumnezeu, cu bucurie şi veselie în veac.</span>
<span class="v-num v-24">24&nbsp;</span><span class="v BR4_24" data-id="BR4_24">Că precum au văzut acum vecinele Sionului robirea voastră, aşa vor vedea curând izbăvirea voastră de la Dumnezeul vostru, care va veni vouă cu slavă mare şi cu strălucirea Celui Veşnic.</span>
<span class="v-num v-25">25&nbsp;</span><span class="v BR4_25" data-id="BR4_25">Fiilor! Îndelung răbdaţi mânia care v-a venit de la Dumnezeu. Vrăjmaşul te-a prigonit, dar vei vedea în curând pieirea lui şi pe grumajii lui vei pune piciorul tău.</span>
<span class="v-num v-26">26&nbsp;</span><span class="v BR4_26" data-id="BR4_26">Copiii mei cei răsfăţaţi au mers pe căi aspre, au fost ridicaţi ca o turmă prădată de vrăjmaş.</span>
<span class="v-num v-27">27&nbsp;</span><span class="v BR4_27" data-id="BR4_27">Îndrăzniţi, fiilor, şi strigaţi către Dumnezeu, că Cel care v-a adus încercarea Îşi va aduce aminte de voi.</span>
<span class="v-num v-28">28&nbsp;</span><span class="v BR4_28" data-id="BR4_28">Că precum a fost cugetul vostru, ca să vă abateţi de la Dumnezeu, întoarceţi-vă şi căutaţi-L de zece ori mai puternic.</span>
<span class="v-num v-29">29&nbsp;</span><span class="v BR4_29" data-id="BR4_29">Că Acel Care v-a adus aceste nenorociri vă va aduce veşnică veselie odată cu mântuirea voastră.</span>
<span class="v-num v-30">30&nbsp;</span><span class="v BR4_30" data-id="BR4_30">Îndrăzneşte, Ierusalime, te va mângâia Cel care ţi-a dat un nume!</span>
<span class="v-num v-31">31&nbsp;</span><span class="v BR4_31" data-id="BR4_31">Vai de cei ce ţi-au făcut mult rău şi s-au bucurat de căderea ta!</span>
<span class="v-num v-32">32&nbsp;</span><span class="v BR4_32" data-id="BR4_32">Vai cetăţilor ai căror robi au fost copiii tăi! Vai celei care a primit pe fiii tăi!</span>
<span class="v-num v-33">33&nbsp;</span><span class="v BR4_33" data-id="BR4_33">Că precum ea s-a bucurat de căderea ta şi a fost fericită de ruina ta, aşa se va mâhni pentru pustiirea sa.</span>
<span class="v-num v-34">34&nbsp;</span><span class="v BR4_34" data-id="BR4_34">Şi voi lua de la ea bucuria ei de cetate cu popor mult şi semeţia ei va fi spre plângere.</span>
<span class="v-num v-35">35&nbsp;</span><span class="v BR4_35" data-id="BR4_35">Că un foc va veni peste ea de la Cel Veşnic, pentru zile îndelungate, şi va fi locuită de demoni multă vreme.</span>
<span class="v-num v-36">36&nbsp;</span><span class="v BR4_36" data-id="BR4_36">Priveşte către răsărit, Ierusalime, şi vezi bucuria care-ţi vine de la Dumnezeu.</span>
<span class="v-num v-37">37&nbsp;</span><span class="v BR4_37" data-id="BR4_37">Iată vin fiii tăi, pe care i-ai trimis, vin de la răsărit până la apus, adunaţi prin cuvântul Celui Sfânt, bucurându-se de slava lui Dumnezeu.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="BR3.html">&lt;</a>
<a class="home" href="index.html">=</a>
<a class="next" href="BR5.html">&gt;</a>
</div></div>
</body>
</html>