<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 7 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 7</a><a class="prev" href="EX6.html">&lt;</a>
<a class="home" href="index.html">=</a>
<a class="next" href="EX8.html">&gt;</a>
</div></div>
<div class="section chapter EX EX7 ron_roa ron " dir="ltr" lang="ro" data-id="EX7" data-nextid="EX8" data-previd="EX6">
<div class="c">7</div>
<div class="p">
<span class="v-num v-1">1&nbsp;</span><span class="v EX7_1" data-id="EX7_1">Domnul i-a răspuns lui Moise prin a-i zice: "Iată, Eu i te dau lui Faraon pe tine drept Dumnezeu, iar Aaron, fratele tău, va fi proorocul tău.</span>
<span class="v-num v-2">2&nbsp;</span><span class="v EX7_2" data-id="EX7_2">Aşadar, tu îi vei grăi lui [Aaron] toate câte îţi voi porunci Eu, iar Aaron, fratele tău, va vorbi către Faraon, ca să-i lase pe fiii lui Israel să iasă din ţara lui.</span>
<span class="v-num v-3">3&nbsp;</span><span class="v EX7_3" data-id="EX7_3">Eu însă voi învârtoşa inima lui Faraon şi voi înmulţi semnele şi minunile Mele în ţara Egiptului.</span>
<span class="v-num v-4">4&nbsp;</span><span class="v EX7_4" data-id="EX7_4">Faraon nu vă va asculta, dar Eu Îmi voi pune mâna asupra Egiptului şi prin pedepse mari Îmi voi scoate armiile şi poporul, pe fiii lui Israel, din ţara Egiptului.</span>
<span class="v-num v-5">5&nbsp;</span><span class="v EX7_5" data-id="EX7_5">Atunci vor cunoaşte toţi Egiptenii că Eu sunt Domnul, când Eu Îmi voi întinde mâna împotriva Egiptului şi-i voi scoate pe fiii lui Israel din mijlocul lui".</span>
<span class="v-num v-6">6&nbsp;</span><span class="v EX7_6" data-id="EX7_6">Moise şi Aaron au făcut după cum le poruncise Domnul; aşa au făcut.</span>
<span class="v-num v-7">7&nbsp;</span><span class="v EX7_7" data-id="EX7_7">Când i-au vorbit lui Faraon, Moise era de optzeci de ani, iar Aaron, fratele lui, de optzeci şi trei de ani.</span>
<span class="v-num v-8">8&nbsp;</span><span class="v EX7_8" data-id="EX7_8">Grăit-a Domnul către Moise şi Aaron:</span>
<span class="v-num v-9">9&nbsp;</span><span class="v EX7_9" data-id="EX7_9">"Dacă Faraon vă va zice: - Daţi-ne semn sau minune!, atunci tu să-i zici fratelui tău Aaron: - Ia toiagul şi aruncă-l jos în faţa lui Faraon şi'n faţa slujitorilor lui!, şi acesta se va preface'n balaur" .</span>
<span class="v-num v-10">10&nbsp;</span><span class="v EX7_10" data-id="EX7_10">S'au dus deci Moise şi Aaron la Faraon şi la slujitorii lui şi au făcut aşa cum le poruncise Domnul: Aaron şi-a aruncat toiagul în faţa lui Faraon şi'n faţa slujitorilor săi, iar acesta s'a prefăcut în balaur.</span>
<span class="v-num v-11">11&nbsp;</span><span class="v EX7_11" data-id="EX7_11">Faraon i-a chemat şi el pe înţelepţii Egiptului şi pe vrăjitori; iar vrăjitorii Egiptenilor au făcut şi ei la fel prin vrăjile lor:</span>
<span class="v-num v-12">12&nbsp;</span><span class="v EX7_12" data-id="EX7_12">fiecare din ei şi-a aruncat toiagul, iar acesta s'a prefăcut în balaur. Dar toiagul lui Aaron a înghiţit toiegele lor.</span>
<span class="v-num v-13">13&nbsp;</span><span class="v EX7_13" data-id="EX7_13">Atunci inima lui Faraon s'a învârtoşat, iar el nu i-a ascultat, aşa cum spusese Domnul.</span>
<span class="v-num v-14">14&nbsp;</span><span class="v EX7_14" data-id="EX7_14">Zis-a Domnul către Moise: "Inima lui Faraon se lasă greu: el nu vrea să lase poporul să plece.</span>
<span class="v-num v-15">15&nbsp;</span><span class="v EX7_15" data-id="EX7_15">Du-te la Faraon de dimineaţă, când el are să iasă la apă; să-i stai în cale pe malul Nilului , să iei în mână toiagul care s'a prefăcut în şarpe</span>
<span class="v-num v-16">16&nbsp;</span><span class="v EX7_16" data-id="EX7_16">şi să-i grăieşti: - Domnul, Dumnezeul Evreilor, m'a trimis la tine să-ţi spun: Dă-i drumul poporului Meu, ca să-Mi facă slujbă în pustie!, şi iată că până acum tu nu ai ascultat.</span>
<span class="v-num v-17">17&nbsp;</span><span class="v EX7_17" data-id="EX7_17">Aşa zice Domnul: - Din aceasta vei cunoaşte că Eu sunt Domnul: iată că eu, cu toiagul acesta care e'n mâna mea, cu el voi lovi apa Nilului, şi ea se va preface'n sânge;</span>
<span class="v-num v-18">18&nbsp;</span><span class="v EX7_18" data-id="EX7_18">peştele din Râu va muri, Râul se va împuţi, iar Egiptenii nu vor mai putea să bea apă din Nil".</span>
<span class="v-num v-19">19&nbsp;</span><span class="v EX7_19" data-id="EX7_19">Şi a mai zis Domnul către Moise: "Să-i spui lui Aaron, fratele tău: - Ia-ţi toiagul în mână şi întinde-ţi mâna peste apele Egiptului: peste râurile lor, peste şanţurile lor, peste iazurile lor şi peste orice adunare de apă, şi ele să fie sânge; şi sânge va fi în toată ţara Egiptului, în lemne chiar, şi'n pietre".</span>
<span class="v-num v-20">20&nbsp;</span><span class="v EX7_20" data-id="EX7_20">Şi au făcut Moise şi Aaron aşa cum le poruncise Domnul: [Aaron] şi-a ridicat toiagul, şi sub ochii lui Faraon şi sub ochii slujitorilor acestuia a lovit apele care erau în Nil, şi toate apele care erau în Nil s'au prefăcut în sânge,</span>
<span class="v-num v-21">21&nbsp;</span><span class="v EX7_21" data-id="EX7_21">şi peştele din râu a murit, Nilul s'a împuţit şi Egiptenii nu puteau să bea apă din Nil. Sânge era în toată ţara Egiptului.</span>
<span class="v-num v-22">22&nbsp;</span><span class="v EX7_22" data-id="EX7_22">Dar la fel au făcut şi magii Egiptenilor prin vrăjile lor, iar inima lui Faraon s'a învârtoşat, şi el nu i-a ascultat [pe Moise şi pe Aaron], aşa cum spusese Domnul.</span>
<span class="v-num v-23">23&nbsp;</span><span class="v EX7_23" data-id="EX7_23">Faraon s'a întors şi a intrat în casă şi n'a ţinut seamă de aceasta.</span>
<span class="v-num v-24">24&nbsp;</span><span class="v EX7_24" data-id="EX7_24">Toţi Egiptenii au săpat atunci în preajma Nilului pentru apă de băut, căci din râu nu puteau să bea apă.</span>
<span class="v-num v-25">25&nbsp;</span><span class="v EX7_25" data-id="EX7_25">Se împliniseră şapte zile de când Domnul lovise Nilul .</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX6.html">&lt;</a>
<a class="home" href="index.html">=</a>
<a class="next" href="EX8.html">&gt;</a>
</div></div>
</body>
</html>