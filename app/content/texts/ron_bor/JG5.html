<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA JUDECĂTORILOR 5 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JG.html">Biblia Ortodoxă Română Sinodală (2006)</a><a class="location" href="JG.html">CARTEA JUDECĂTORILOR 5</a><a class="prev" href="JG4.html">&lt;</a>
<a class="home" href="index.html">=</a>
<a class="next" href="JG6.html">&gt;</a>
</div></div>
<div class="section chapter JG JG5 ron_bor ron " dir="ltr" lang="ro" data-id="JG5" data-nextid="JG6" data-previd="JG4">
<div class="c">5</div>
<div class="p">
<span class="v-num v-1">1&nbsp;</span><span class="v JG5_1" data-id="JG5_1">Atunci Debora şi Barac, fiul lui Abinoam, au cântat cântarea aceasta:</span>
<span class="v-num v-2">2&nbsp;</span><span class="v JG5_2" data-id="JG5_2">"Când se arată judecători în Israel, poporul merge de bunăvoie la război; Binecuvântaţi pe Domnul!</span>
<span class="v-num v-3">3&nbsp;</span><span class="v JG5_3" data-id="JG5_3">Ascultaţi dar, regilor! Căpetenii, luaţi aminte! Căci cântare voi cânta Domnului. Cânta-voi Domnului Dumnezeului lui Israel:</span>
<span class="v-num v-4">4&nbsp;</span><span class="v JG5_4" data-id="JG5_4">Când ieşeai Tu, Doamne, din Seir, Când treceai Tu prin câmpiile Edomului, Pământul se cutremura şi cerurile se topeau, Norii picurau picuri de ploaie,</span>
<span class="v-num v-5">5&nbsp;</span><span class="v JG5_5" data-id="JG5_5">Munţii se năruiau înaintea Domnului, Ca şi acest Sinai, la vederea Dumnezeului lui Israel.</span>
<span class="v-num v-6">6&nbsp;</span><span class="v JG5_6" data-id="JG5_6">În zilele lui Şamgar, fiul lui Anat, Pe vremea Iaelei, drumurile erau pustii; Călătorii umblau atunci pe poteci ascunse.</span>
<span class="v-num v-7">7&nbsp;</span><span class="v JG5_7" data-id="JG5_7">Satele în Israel erau pustii... pustii... Până m-am sculat eu, Debora, Până m-am ridicat eu, mamă în Israel.</span>
<span class="v-num v-8">8&nbsp;</span><span class="v JG5_8" data-id="JG5_8">Pe atunci Israel îşi alesese dumnezei noi, De aceea războiul bătea la porţi; Dar nu se vedea nici scut, nici lance în mâini, La cei patruzeci de mii din Israel.</span>
<span class="v-num v-9">9&nbsp;</span><span class="v JG5_9" data-id="JG5_9">Inima îmi e la căpeteniile lui Israel, La cei ce plecau din popor de voie la război. Binecuvântaţi pe Domnul!</span>
<span class="v-num v-10">10&nbsp;</span><span class="v JG5_10" data-id="JG5_10">Aceia călăreau pe asine murge, Sau şedeau în căruţe, sub coviltire de scoarţe scumpe Şi mergeau pe drum cântând.</span>
<span class="v-num v-11">11&nbsp;</span><span class="v JG5_11" data-id="JG5_11">Şi în rândurile oştirii, ce tabăra la fântâni, Şi acolo răsuna lauda Domnului, Lauda căpeteniilor lui Israel. Atunci poporul Domnului ieşea la porţi.</span>
<span class="v-num v-12">12&nbsp;</span><span class="v JG5_12" data-id="JG5_12">Deşteaptă-te, Debora, deşteaptă-te! Deşteaptă-te, deşteaptă-te şi cântă! Scoală şi tu, Barac! Scoală fiul lui Abinoam Şi ia în robie pe cei ce te-au robit!</span>
<span class="v-num v-13">13&nbsp;</span><span class="v JG5_13" data-id="JG5_13">Atunci poporul Domnului s-a trezit. Rămăşiţa lui s-a strâns cu cei viteji.</span>
<span class="v-num v-14">14&nbsp;</span><span class="v JG5_14" data-id="JG5_14">Din Efraim au purces căpetenii în vale la Chişon. Fratele tău Veniamin a fost printre oştenii tăi. Din Machir au venit căpetenii Şi din Zabulon cârmuitori de oştire.</span>
<span class="v-num v-15">15&nbsp;</span><span class="v JG5_15" data-id="JG5_15">Principii din Israel au fost lângă Debora. Isahar, credincios lui Barac, Se îndrepta în urma lui spre vale. La pâraiele lui Ruben Sunt grele cumpene sufleteşti!</span>
<span class="v-num v-16">16&nbsp;</span><span class="v JG5_16" data-id="JG5_16">Pentru ce ai rămas tu în mijlocul staulelor? Ca să asculţi behăitul turmelor? La pâraiele lui Ruben, Sunt grele cumpene sufleteşti!</span>
<span class="v-num v-17">17&nbsp;</span><span class="v JG5_17" data-id="JG5_17">Galaadul şade liniştit dincolo de Iordan. Şi Dan de ce stă el la corăbiile sale? Aşer stă pe malul mării Şi se odihneşte în limanurile sale.</span>
<span class="v-num v-18">18&nbsp;</span><span class="v JG5_18" data-id="JG5_18">Zabulon este un popor ce înfruntă moartea, Şi este gata a-şi da viaţa în luptă. Nu mai puf în ca el e Neftali, Care locuieşte podişurile înalte.</span>
<span class="v-num v-19">19&nbsp;</span><span class="v JG5_19" data-id="JG5_19">Atunci au venit regi să se războiască, Războitu-s-au atunci regii Canaanului La Taanac, pe apa Meghidonului, Dar n-au luat pradă, nici argint, nici bani.</span>
<span class="v-num v-20">20&nbsp;</span><span class="v JG5_20" data-id="JG5_20">Stelele de sus s-au luptat atunci, Din mersul lor s-au războit cu Sisera.</span>
<span class="v-num v-21">21&nbsp;</span><span class="v JG5_21" data-id="JG5_21">Pârâul Chişon, pârâu străvechi! Pârâul Chişon i-a măturat. Suflete al meu, calcă-i în picioare!</span>
<span class="v-num v-22">22&nbsp;</span><span class="v JG5_22" data-id="JG5_22">Atunci copitele cailor în ropot loveau pământul, Fugeau vitejii lor să-şi frângă gâtul.</span>
<span class="v-num v-23">23&nbsp;</span><span class="v JG5_23" data-id="JG5_23">Blestem cetăţii Meroz, zice îngerul Domnului! Blestem, blestem celor ce locuiesc în ea! Că n-au venit în ajutorul Domnului, În ajutorul Domnului cu cei viteji.</span>
<span class="v-num v-24">24&nbsp;</span><span class="v JG5_24" data-id="JG5_24">Binecuvântată să fie între femei Iaela, femeia lui Heber Cheneul! Binecuvântată fie între femeile ţării.</span>
<span class="v-num v-25">25&nbsp;</span><span class="v JG5_25" data-id="JG5_25">Sisera i-a cerut apă; ea i-a dat lapte; în cupă scumpă i-a dat cel mai bun lapte.</span>
<span class="v-num v-26">26&nbsp;</span><span class="v JG5_26" data-id="JG5_26">Cu stânga a apucat ţăruşul, Iar cu dreapta ciocan greu de lucrător. Cu ciocanul a zdrobit lui Sisera capul, Cu ţăruşul i-a străpuns tâmpla.</span>
<span class="v-num v-27">27&nbsp;</span><span class="v JG5_27" data-id="JG5_27">Atunci a căzut îndată la picioarele ei şi acolo a rămas. Căzut-a la picioarele ei şi nu s-a mai sculat. Unde a căzut, acolo a rămas zdrobit.</span>
<span class="v-num v-28">28&nbsp;</span><span class="v JG5_28" data-id="JG5_28">Pe fereastră printre gratii priveşte, Se uită mama lui Sisera şi strigă: "De ce nu mai vin oare carele lui Oare de ce zăbovesc ele aşa de mult?"</span>
<span class="v-num v-29">29&nbsp;</span><span class="v JG5_29" data-id="JG5_29">Cea mai pricepută din femeile ei zice Şi singură răspunde la întrebarea sa:</span>
<span class="v-num v-30">30&nbsp;</span><span class="v JG5_30" data-id="JG5_30">"Se vede că au găsit şi împart pradă: O fată sau două de cap de om, Haine pestriţe pradă pentru Sisera, Pradă de haine pestriţe cu aur cusute; Două, trei şaluri vărgate, cusute cu aur, Pentru grumajii viteazului".</span>
<span class="v-num v-31">31&nbsp;</span><span class="v JG5_31" data-id="JG5_31">Aşa să piară toţi vrăjmaşii Tăi, Doamne! Iar cei ce Te iubesc să fie ca soarele Când răsare în toată strălucirea lui". După aceea ţara s-a bucurat de pace patruzeci de ani.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JG4.html">&lt;</a>
<a class="home" href="index.html">=</a>
<a class="next" href="JG6.html">&gt;</a>
</div></div>
</body>
</html>