<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>NUMERELE (A PATRA CARTE A LUI MOISE) 22 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NU.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="NU.html">NUMERELE (A PATRA CARTE A LUI MOISE) 22</a><a class="prev" href="NU21.html">&lt;</a>
<a class="home" href="index.html">=</a>
<a class="next" href="NU23.html">&gt;</a>
</div></div>
<div class="section chapter NU NU22 ron_roa ron " dir="ltr" lang="ro" data-id="NU22" data-nextid="NU23" data-previd="NU21">
<div class="c">22</div>
<div class="p">
<span class="v-num v-1">1&nbsp;</span><span class="v NU22_1" data-id="NU22_1">Şi dac'au plecat de acolo, fiii lui Israel şi-au pus tabăra la apus de Moab, lângă Iordan, în faţa Ierihonului.</span>
<span class="v-num v-2">2&nbsp;</span><span class="v NU22_2" data-id="NU22_2">Iar Balac, fiul lui Sefor, a văzut tot ceea ce Israel le făcuse Amoreilor.</span>
<span class="v-num v-3">3&nbsp;</span><span class="v NU22_3" data-id="NU22_3">Şi tare s'a'nfricoşat Moab de poporul acesta, pentru că era mult la număr; şi s'a'ngrozit Moab în faţa fiilor lui Israel.</span>
<span class="v-num v-4">4&nbsp;</span><span class="v NU22_4" data-id="NU22_4">Şi a zis Moab către bătrânii Madianului : "Gloata asta va'nghiţi acum tot ce e'mprejurul nostru aşa cum înghite boul verdeaţa de pe câmp". La vremea aceea însă rege al Moabiţilor era Balac, fiul lui Sefor.</span>
<span class="v-num v-5">5&nbsp;</span><span class="v NU22_5" data-id="NU22_5">Acesta a trimis soli la Balaam, fiul lui Beor, în Petor - care se află pe Râu , în ţara fiilor poporului său - ca să-l cheme, spunându-i: "Iată, a ieşit un popor din Egipt şi a acoperit faţa pământului şi iată că stă'mpotriva mea.</span>
<span class="v-num v-6">6&nbsp;</span><span class="v NU22_6" data-id="NU22_6">Vino deci acum şi blesteamă-mi poporul acesta, că-i mai tare decât mine; poate că atunci voi fi în stare să ucid o parte din el şi să-l alung din ţară. Eu ştiu că cel pe care tu îl binecuvintezi este binecuvântat şi cel pe care tu îl blestemi este blestemat" .</span>
<span class="v-num v-7">7&nbsp;</span><span class="v NU22_7" data-id="NU22_7">S'au dus deci bătrânii din Moab şi bătrânii din Madian cu mâinile pline de daruri pentru vrăji ; şi ajungând la Balaam, i-au spus cuvintele lui Balac.</span>
<span class="v-num v-8">8&nbsp;</span><span class="v NU22_8" data-id="NU22_8">Iar el le-a zis: "Rămâneţi aici peste noapte, iar eu vă voi răspunde prin ceea ce-mi va spune Domnul". Şi au rămas căpeteniile lui Moab la Balaam.</span>
<span class="v-num v-9">9&nbsp;</span><span class="v NU22_9" data-id="NU22_9">Atunci a venit Dumnezeu la Balaam şi a zis: "Ce e cu oamenii aceştia care sunt la tine?"</span>
<span class="v-num v-10">10&nbsp;</span><span class="v NU22_10" data-id="NU22_10">Iar Balaam a zis către Dumnezeu: "Balac, fiul lui Sefor, regele Moabului, i-a trimis la mine să-mi spună:</span>
<span class="v-num v-11">11&nbsp;</span><span class="v NU22_11" data-id="NU22_11">Iată, a ieşit din Egipt un popor şi a acoperit faţa pământului şi iată că stă'mpotriva mea; vino dar de mi-l blesteamă, doar l-aş putea birui şi alunga din ţară".</span>
<span class="v-num v-12">12&nbsp;</span><span class="v NU22_12" data-id="NU22_12">Dumnezeu însă a zis către Balaam: "Nu te vei duce cu ei şi nici nu vei blestema poporul acela, că este binecuvântat".</span>
<span class="v-num v-13">13&nbsp;</span><span class="v NU22_13" data-id="NU22_13">Dimineaţa s'a sculat Balaam şi a zis către bătrânii lui Balac: "Duceţi-vă la stăpânul vostru, că nu mă lasă Dumnezeu să merg cu voi".</span>
<span class="v-num v-14">14&nbsp;</span><span class="v NU22_14" data-id="NU22_14">Sculându-se deci căpeteniile Moabului, au venit la Balac şi i-au spus: "Balaam n'a vrut să vină cu noi".</span>
<span class="v-num v-15">15&nbsp;</span><span class="v NU22_15" data-id="NU22_15">Atunci Balac a trimis alţi bătrâni, mai mulţi şi mai însemnaţi decât aceia.</span>
<span class="v-num v-16">16&nbsp;</span><span class="v NU22_16" data-id="NU22_16">Şi venind aceştia la Balaam, i-au zis: "Aşa grăieşte Balac al lui Sefor: Rogu-te, nu pregeta să vii până la mine,</span>
<span class="v-num v-17">17&nbsp;</span><span class="v NU22_17" data-id="NU22_17">căci cu cinste mare te voi cinsti şi-ţi voi face toate câte-mi vei spune, numa' vino de-mi blesteamă poporul acesta".</span>
<span class="v-num v-18">18&nbsp;</span><span class="v NU22_18" data-id="NU22_18">Iar Balaam, răspunzând, a zis către bătrânii lui Balac: "Chiar de mi-ar da Balac casa sa plină de argint şi de aur, nu pot să calc porunca Domnului Dumnezeului meu şi să fac ceva mic sau mare, după bunul meu plac.</span>
<span class="v-num v-19">19&nbsp;</span><span class="v NU22_19" data-id="NU22_19">Acum însă rămâneţi şi voi aici peste noapte, ca să ştiu ce-mi va mai spune Domnul".</span>
<span class="v-num v-20">20&nbsp;</span><span class="v NU22_20" data-id="NU22_20">Şi a venit Dumnezeu la Balaam noaptea şi i-a zis: "De vreme ce oamenii aceştia au venit să te cheme, scoală-te şi du-te cu ei; dar numai ceea ce-ţi voi spune Eu, aceea să faci!"</span>
<span class="v-num v-21">21&nbsp;</span><span class="v NU22_21" data-id="NU22_21">A doua zi s'a sculat Balaam, şi-a pus samarul pe asina sa şi s'a dus cu bătrânii Moabului.</span>
<span class="v-num v-22">22&nbsp;</span><span class="v NU22_22" data-id="NU22_22">Dar se aprinsese mânia lui Dumnezeu pentru că s'a dus, iar îngerul lui Dumnezeu s'a sculat ca să-l împiedice în timp ce el şedea pe asina sa, însoţit de două slugi ale sale.</span>
<span class="v-num v-23">23&nbsp;</span><span class="v NU22_23" data-id="NU22_23">Asina l-a văzut atunci pe îngerul lui Dumnezeu proptit în drum, cu sabia ridicată'n mână; asina s'a abătut din drum şi a luat-o pe câmp; iar el îşi bătea asina cu toiagul, ca s'o întoarcă la drum.</span>
<span class="v-num v-24">24&nbsp;</span><span class="v NU22_24" data-id="NU22_24">Dar îngerul lui Dumnezeu a stat în drumeagul dintre răzoarele viilor, cu gard într'o parte şi gard în cealaltă;</span>
<span class="v-num v-25">25&nbsp;</span><span class="v NU22_25" data-id="NU22_25">iar asina, văzându-l pe îngerul lui Dumnezeu, s'a tras către gard şi i-a strâns lui Balaam piciorul în gard, iar el a'nceput din nou s'o bată.</span>
<span class="v-num v-26">26&nbsp;</span><span class="v NU22_26" data-id="NU22_26">Îngerul lui Dumnezeu însă a mers mai departe şi a stat la loc strâmt, unde nu era chip să te abaţi nici la dreapta, nici la stânga.</span>
<span class="v-num v-27">27&nbsp;</span><span class="v NU22_27" data-id="NU22_27">Iar asina, văzându-l pe îngerul lui Dumnezeu, s'a culcat sub Balaam; şi s'a mâniat Balaam şi-şi bătea asina cu toiagul.</span>
<span class="v-num v-28">28&nbsp;</span><span class="v NU22_28" data-id="NU22_28">Dar Dumnezeu a deschis gura asinei, iar ea a zis către Balaam: "Ce ţi-am făcut eu, de mă baţi acum pentru a treia oară?"</span>
<span class="v-num v-29">29&nbsp;</span><span class="v NU22_29" data-id="NU22_29">Iar Balaam a zis către asină: "Pentru că ţi-ai râs de mine; de-aş fi avut cuţit în mână, pe loc te-aş fi ucis".</span>
<span class="v-num v-30">30&nbsp;</span><span class="v NU22_30" data-id="NU22_30">A zis asina către Balaam: "Au nu sunt eu asina ta, pe care-ai umblat din tinereţile tale şi până'n ziua de azi? Crezi oare că din nesăbuinţă ţi-am făcut ţie asta?" Iar el a zis: "Nu".</span>
<span class="v-num v-31">31&nbsp;</span><span class="v NU22_31" data-id="NU22_31">Atunci Dumnezeu a deschis ochii lui Balaam, iar acesta l-a văzut pe îngerul Domnului proptit în drum, cu sabia ridicată'n mână; şi s'a plecat şi s'a'nchinat în faţa lui.</span>
<span class="v-num v-32">32&nbsp;</span><span class="v NU22_32" data-id="NU22_32">Iar îngerul lui Dumnezeu i-a zis: "De ce ţi-ai bătut acum asina pentru a treia oară? Iată, eu am ieşit să te împiedic, deoarece acest drum al tău nu-mi e pe plac;</span>
<span class="v-num v-33">33&nbsp;</span><span class="v NU22_33" data-id="NU22_33">şi asina, văzându-mă, de trei ori s'a abătut pân'acum de dinainte-mi; dacă ea nu s'ar fi abătut, acum eu pe tine te-aş fi ucis, iar pe ea aş fi cruţat-o".</span>
<span class="v-num v-34">34&nbsp;</span><span class="v NU22_34" data-id="NU22_34">Zis-a Balaam către îngerul Domnului: "Păcătuit-am, că n'am ştiut că tu erai proptit în drumul meu. Iar acum, dacă asta nu-ţi place, mă voi întoarce".</span>
<span class="v-num v-35">35&nbsp;</span><span class="v NU22_35" data-id="NU22_35">Zis-a îngerul lui Dumnezeu către Balaam: "Du-te cu oamenii aceştia, dar să grăieşti numai ceea ce-ţi voi spune eu!" Şi s'a dus Balaam cu bătrânii lui Balac.</span>
<span class="v-num v-36">36&nbsp;</span><span class="v NU22_36" data-id="NU22_36">Când a auzit Balac că vine Balaam, i-a ieşit în întâmpinare în oraşul moabit care este lângă hotarul de la Arnon, chiar la hotar.</span>
<span class="v-num v-37">37&nbsp;</span><span class="v NU22_37" data-id="NU22_37">Şi a zis Balac către Balaam: "Oare n'am trimis eu la tine să te cheme? De ce n'ai venit la mine? Crezut-ai cumva că eu nu pot să te cinstesc?"</span>
<span class="v-num v-38">38&nbsp;</span><span class="v NU22_38" data-id="NU22_38">Şi a zis Balaam către Balac: "Iată, am venit la tine. Crezi tu că eu pot acum să-ţi spun orice? Cuvântul pe care mi-l va pune Dumnezeu în gură, pe acela-l voi grăi!"</span>
<span class="v-num v-39">39&nbsp;</span><span class="v NU22_39" data-id="NU22_39">Apoi s'a dus Balaam cu Balac şi au venit la Kiriat-Huţot.</span>
<span class="v-num v-40">40&nbsp;</span><span class="v NU22_40" data-id="NU22_40">Atunci a'njunghiat Balac oi şi boi şi i-a trimis lui Balaam şi bătrânilor care erau cu el.</span>
<span class="v-num v-41">41&nbsp;</span><span class="v NU22_41" data-id="NU22_41">Şi a fost că a doua zi de dimineaţă l-a luat Balac pe Balaam şi l-a suit pe Bamot-Baal , şi i-a arătat de acolo o parte din popor.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NU21.html">&lt;</a>
<a class="home" href="index.html">=</a>
<a class="next" href="NU23.html">&gt;</a>
</div></div>
</body>
</html>