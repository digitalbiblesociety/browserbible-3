<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 24 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">Biblia Ortodoxă Română Sinodală (2006)</a><a class="location" href="S1.html">CARTEA ÎNTÂI A REGILOR 24</a><a class="prev" href="S123.html">&lt;</a>
<a class="home" href="index.html">=</a>
<a class="next" href="S125.html">&gt;</a>
</div></div>
<div class="section chapter S1 S124 ron_bor ron " dir="ltr" lang="ro" data-id="S124" data-nextid="S125" data-previd="S123">
<div class="c">24</div>
<div class="p">
<span class="v-num v-1">1&nbsp;</span><span class="v S124_1" data-id="S124_1">David însă, plecând de acolo, petrecea prin locurile neprimejdioase ale deşertului Enghedi.</span>
<span class="v-num v-2">2&nbsp;</span><span class="v S124_2" data-id="S124_2">Iar după ce s-a întors Saul de la Filisteni, i s-a spus, zicându-i-se: "Iată David este în pustiul Enghedi".</span>
<span class="v-num v-3">3&nbsp;</span><span class="v S124_3" data-id="S124_3">Atunci a luat Saul trei mii de bărbaţi aleşi din tot Israelul şi s-a dus să caute pe David şi oamenii lui pe stânci, unde locuiesc căprioarele;</span>
<span class="v-num v-4">4&nbsp;</span><span class="v S124_4" data-id="S124_4">Şi a mers până la o stână de oi, care era lângă drum; acolo era o peşteră şi Saul a intrat în ea pentru nevoile sale; David însă şi oamenii lui şedeau în fundul peşterii.</span>
<span class="v-num v-5">5&nbsp;</span><span class="v S124_5" data-id="S124_5">Atunci au zis către David oamenii lui: "Aceasta este ziua de care îi-a vorbit Domnul, zicând: "Iată Eu voi da pe vrăjmaşul tău în mâinile tale şi vei face cu el ce vei vrea".</span>
<span class="v-num v-6">6&nbsp;</span><span class="v S124_6" data-id="S124_6">David s-a sculat şi a tăiat încetişor poala hainei de deasupra a lui Saul.</span>
<span class="v-num v-7">7&nbsp;</span><span class="v S124_7" data-id="S124_7">Apoi a zis către oamenii săi: "Să mă ferească Dumnezeu să fac aceasta domnului meu, unsul Domnului, şi să-mi ridic mâna mea asupra lui, căci este unsul Domnului".</span>
<span class="v-num v-8">8&nbsp;</span><span class="v S124_8" data-id="S124_8">Şi aşa a oprit David pe oamenii săi cu aceste cuvinte şi nu i-a lăsat să se ridice asupra lui Saul. Iar Saul s-a sculat şi a ieşit din peşteră la drum.</span>
<span class="v-num v-9">9&nbsp;</span><span class="v S124_9" data-id="S124_9">Apoi s-a sculat şi David şi, ieşind din peşteră, a strigat după Saul şi a zis: "Domnul meu, rege!" Saul s-a uitat înapoi, iar David s-a aruncat cu faţa la pământ şi i s-a închinat.</span>
<span class="v-num v-10">10&nbsp;</span><span class="v S124_10" data-id="S124_10">Apoi a zis David către Saul: "De ce asculţi de vorbele oamenilor care zic: Iată David unelteşte rele împotriva ta?</span>
<span class="v-num v-11">11&nbsp;</span><span class="v S124_11" data-id="S124_11">Iată, astăzi văd ochii tăi că Domnul te-a dat acum în mâinile mele, aici în peşteră, şi mie mi s-a zis să te ucid; eu însă te-am cruţat şi am zis: Nu voi ridica mâna asupra domnului meu, pentru că este unsul Domnului.</span>
<span class="v-num v-12">12&nbsp;</span><span class="v S124_12" data-id="S124_12">Priveşte, părintele meu, poala hainei tale în mâinile mele; ţi-am tăiat poala hainei, dar de ucis nu te-am ucis. Află dar şi te încredinţează că nu este rău în mâna mea, nici vicleşug şi n-am greşit cu nimic împotriva ta; tu însă cauţi sufletul meu ca să-l iei.</span>
<span class="v-num v-13">13&nbsp;</span><span class="v S124_13" data-id="S124_13">Să judece dar Domnul între mine şi între tine şi să mă răzbune împotriva ta; dar mâna mea nu va fi asupra ta. Din nelegiuiţi, nelegiuiţi ies, dar mâna mea nu va fi asupra ta.</span>
<span class="v-num v-14">14&nbsp;</span><span class="v S124_14" data-id="S124_14">Răul de la cel rău vine, zice vechea zicală. De aceea eu nu voi pune mâna pe tine.</span>
<span class="v-num v-15">15&nbsp;</span><span class="v S124_15" data-id="S124_15">Asupra cui a ieşit regele lui Israel? După cine alergi tu? După un câine mort, după un purice.</span>
<span class="v-num v-16">16&nbsp;</span><span class="v S124_16" data-id="S124_16">Domnul să fie judecător şi să ne judece pe amândoi. El va cerceta, va descurca pricina mea şi mă va izbăvi din mâinile tale!"</span>
<span class="v-num v-17">17&nbsp;</span><span class="v S124_17" data-id="S124_17">După ce David a isprăvit de vorbit cuvintele acestea către Saul, Saul a zis: "Al tău e oare glasul acesta, fiul meu David? Şi ridicându-şi glasul, a plâns.</span>
<span class="v-num v-18">18&nbsp;</span><span class="v S124_18" data-id="S124_18">Şi a zis către David: "Tu eşti mai drept decât mine, căci mi-ai răsplătit cu bine, iar eu te-am răsplătit cu rău;</span>
<span class="v-num v-19">19&nbsp;</span><span class="v S124_19" data-id="S124_19">Tu astăzi ai dovedit aceasta, purtându-te cu mine milostiv; când Domnul m-a dat în mâinile tale, tu nu m-ai omorât.</span>
<span class="v-num v-20">20&nbsp;</span><span class="v S124_20" data-id="S124_20">Cine oare, prinzând pe vrăjmaşul său, i-ar da drumul să meargă cu bine? Domnul să-ţi răsplătească cu bine pentru ceea cea ai făcut tu astăzi cu mine!</span>
<span class="v-num v-21">21&nbsp;</span><span class="v S124_21" data-id="S124_21">De acum ştiu că fără îndoială vei domni şi regatul lui Israel va fi tare în mâna ta.</span>
<span class="v-num v-22">22&nbsp;</span><span class="v S124_22" data-id="S124_22">Aşadar, jură-mi pe Domnul că nu vei stârpi pe urmaşii mei şi nu vei şterge numele meu din casa tatălui meu".</span>
<span class="v-num v-23">23&nbsp;</span><span class="v S124_23" data-id="S124_23">Şi s-a jurat David lui Saul. Apoi Saul s-a dus la casa sa, iar David şi oamenii săi s-au suit în nişte locuri întărite.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S123.html">&lt;</a>
<a class="home" href="index.html">=</a>
<a class="next" href="S125.html">&gt;</a>
</div></div>
</body>
</html>