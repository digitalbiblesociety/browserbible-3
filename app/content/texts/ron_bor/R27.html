<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 7 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 7</a><a class="prev" href="R26.html">&lt;</a>
<a class="home" href="index.html">=</a>
<a class="next" href="R28.html">&gt;</a>
</div></div>
<div class="section chapter R2 R27 ron_bor ron " dir="ltr" lang="ro" data-id="R27" data-nextid="R28" data-previd="R26">
<div class="c">7</div>
<div class="p">
<span class="v-num v-1">1&nbsp;</span><span class="v R27_1" data-id="R27_1">Când a sfârşit Solomon rugăciunea, s-a pogorât foc din cer şi a mistuit arderea de tot şi jertfele, şi slava Domnului a umplut templul.</span>
<span class="v-num v-2">2&nbsp;</span><span class="v R27_2" data-id="R27_2">Atunci n-au putut preoţii să intre în templul Domnului din pricina slavei lui Dumnezeu care umpluse templul.</span>
<span class="v-num v-3">3&nbsp;</span><span class="v R27_3" data-id="R27_3">Şi toţi fiii lui Israel, văzând cum s-a coborât focul şi slava Domnului peste templu, au căzut cu faţa la pământ pe pardoseală, s-au închinat şi au slăvit pe Domnul: "Că este bun, că în veac este mila Lui!"</span>
<span class="v-num v-4">4&nbsp;</span><span class="v R27_4" data-id="R27_4">Apoi regele şi tot poporul au început să aducă jertfe înaintea feţei Domnului.</span>
<span class="v-num v-5">5&nbsp;</span><span class="v R27_5" data-id="R27_5">Regele Solomon a adus jertfă douăzeci şi două de mii de boi şi o sută douăzeci de mii de oi; aşa au sfinţit templul lui Dumnezeu regele şi tot poporul.</span>
<span class="v-num v-6">6&nbsp;</span><span class="v R27_6" data-id="R27_6">Preoţii stăteau la slujbele lor şi leviţii cu instrumentele de cântare ale Domnului, pe care le făcuse regele David, ca să laude pe Domnul: "Că în veac este mila Lui"; căci David cu acestea Îl slăvea, iar preoţii trâmbiţau din trâmbiţe înaintea lui, iar Israelul tot stătea de faţă.</span>
<span class="v-num v-7">7&nbsp;</span><span class="v R27_7" data-id="R27_7">Apoi a mai sfinţit Solomon şi mijlocul curţii care era înaintea templului Domnului; căci a adus acolo arderile de tot şi grăsimea jertfelor de împăcare, fiindcă jertfelnicul cel de aramă pe care îl făcuse Solomon nu putea cuprinde arderile de tot şi prinoasele de pâine şi de grăsime.</span>
<span class="v-num v-8">8&nbsp;</span><span class="v R27_8" data-id="R27_8">În vremea aceea a făcut Solomon sărbătoare de şapte zile şi împreună cu el a prăznuit tot Israelul, adunare foarte mare, venită de la intrarea Hamatului, până la râul Egiptului.</span>
<span class="v-num v-9">9&nbsp;</span><span class="v R27_9" data-id="R27_9">Iar în ziua a opta au sărbătorit încheierea sărbătorii, căci sfinţirea jertfelnicului a ţinut şapte zile, iar sărbătoarea alte şapte zile.</span>
<span class="v-num v-10">10&nbsp;</span><span class="v R27_10" data-id="R27_10">Şi în ziua a douăzeci şi treia a lunii a şaptea, regele a dat drumul la corturile sale poporului, care se bucura şi se veselea de binele ce dăduse Domnul lui David, lui Solomon şi poporului Său Israel.</span>
<span class="v-num v-11">11&nbsp;</span><span class="v R27_11" data-id="R27_11">Astfel a isprăvit Solomon templul Domnului şi casa regelui; tot ce plănuise Solomon în inima sa să facă pentru templul Domnului şi pentru casa sa, le-a isprăvit după dorinţă.</span>
<span class="v-num v-12">12&nbsp;</span><span class="v R27_12" data-id="R27_12">Atunci S-a arătat Domnul lui Solomon, noaptea, şi i-a zis: "Am auzit ruga ta şi Mi-am ales locul acesta să fie templu pentru aducerea de jertfe.</span>
<span class="v-num v-13">13&nbsp;</span><span class="v R27_13" data-id="R27_13">De voi încuia cerul şi nu va fi ploaie, de voi porunci lăcustei să mănânce ţara, sau voi trimite vreo boală molipsitoare asupra poporului Meu</span>
<span class="v-num v-14">14&nbsp;</span><span class="v R27_14" data-id="R27_14">Şi se va smeri poporul Meu, care se numeşte cu numele Meu, şi se vor ruga şi vor căuta faţa Mea, şi se vor întoarce de la căile lor cele rele, atunci îi voi auzi din cer, le voi ierta păcatele lor şi le voi tămădui ţara.</span>
<span class="v-num v-15">15&nbsp;</span><span class="v R27_15" data-id="R27_15">Acum ochii Mei vor fi deschişi şi urechile Mele vor fi cu luare-aminte la rugăciunea ce se va face în locul acesta.</span>
<span class="v-num v-16">16&nbsp;</span><span class="v R27_16" data-id="R27_16">Căci am ales acum şi am sfinţit templul acesta, pentru ca să fie numele Meu acolo în veci; şi ochii Mei şi inima Mea să fie acolo în toate zilele.</span>
<span class="v-num v-17">17&nbsp;</span><span class="v R27_17" data-id="R27_17">Dacă tu vei umbla înaintea fetei Mele, cum a umblat David, tatăl tău, şi vei face toate câte ţi-am poruncit, şi vei păzi rânduielile şi legile Mele,</span>
<span class="v-num v-18">18&nbsp;</span><span class="v R27_18" data-id="R27_18">Atunci îţi voi întări tronul regatului tău, după cum am făgăduit lui David, tatăl tău, când am zis: Nu va lipsi din tine bărbat care să domnească peste Israel.</span>
<span class="v-num v-19">19&nbsp;</span><span class="v R27_19" data-id="R27_19">Iar dacă vă veţi abate şi veţi părăsi rânduielile Mele şi poruncile Mele, care vi le-am dat, şi vă veţi duce şi veţi începe a sluji la alţi dumnezei şi vă veţi închina lor,</span>
<span class="v-num v-20">20&nbsp;</span><span class="v R27_20" data-id="R27_20">Atunci voi stârpi pe Israel de pe faţa pământului Meu pe care l-am dat lor, şi templul acesta pe care l-am sfinţit numelui Meu, îl voi lepăda de la faţa Mea, iar pe Israel îl vai da de pildă şi de ocară la toate popoarele;</span>
<span class="v-num v-21">21&nbsp;</span><span class="v R27_21" data-id="R27_21">Iar de templul acesta înalt va rămâne uimit tot cel ce va trece pe lângă el, şi va zice: Pentru ce a făcut aşa Domnul cu pământul acesta şi cu templul acesta?</span>
<span class="v-num v-22">22&nbsp;</span><span class="v R27_22" data-id="R27_22">Şi vor zice: Pentru că au părăsit pe Domnul Dumnezeul părinţilor lor, Care i-a scos din pământul Egiptului, şi pentru că s-au lipit de alţi dumnezei şi s-au închinat şi au slujit lor, pentru aceea a adus El asupra lor toate relele acestea".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R26.html">&lt;</a>
<a class="home" href="index.html">=</a>
<a class="next" href="R28.html">&gt;</a>
</div></div>
</body>
</html>