<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA JUDECĂTORILOR 1 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JG.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JG.html">CARTEA JUDECĂTORILOR 1</a><a class="prev" href="JS24.html">&lt;</a>
<a class="home" href="index.html">=</a>
<a class="next" href="JG2.html">&gt;</a>
</div></div>
<div class="section chapter JG JG1 ron_roa ron " dir="ltr" lang="ron" data-id="JG1" data-nextid="JG2" data-previd="JS24">
<div class="mt">CARTEA JUDECĂTORILOR</div>
<div class="c">1</div>
<div class="p">
<span class="v-num v-1">1&nbsp;</span><span class="v JG1_1" data-id="JG1_1">Şi a fost că, după moartea lui Iosua, fiii lui Israel L-au întrebat pe Domnul , zicând: "Cine se va ridica pentru noi împotriva Canaaneenilor, ca să se bată cu ei?"</span>
<span class="v-num v-2">2&nbsp;</span><span class="v JG1_2" data-id="JG1_2">Iar Domnul le-a zis: "Iuda se va ridica; iată, în mâna lui am dat ţara".</span>
<span class="v-num v-3">3&nbsp;</span><span class="v JG1_3" data-id="JG1_3">Şi a zis Iuda către Simeon, fratele său : "Ridică-te cu mine în moşia mea şi să facem război împotriva Canaaneenilor; apoi voi merge şi eu cu tine, în moşia ta". Iar Simeon a mers cu el.</span>
<span class="v-num v-4">4&nbsp;</span><span class="v JG1_4" data-id="JG1_4">Şi s'a ridicat Iuda, iar Domnul i-a dat în mâinile lor pe Canaaneeni şi pe Ferezei; şi dintre ei au lovit la Bezec zece mii de bărbaţi.</span>
<span class="v-num v-5">5&nbsp;</span><span class="v JG1_5" data-id="JG1_5">Iar în Bezec au dat peste Adoni-Bezec şi au făcut război cu el; şi i-au bătut pe Canaaneeni şi pe Ferezei.</span>
<span class="v-num v-6">6&nbsp;</span><span class="v JG1_6" data-id="JG1_6">Iar Adoni-Bezec a fugit, dar ei au alergat după el şi l-au prins şi i-au tăiat degetele de la mâini şi degetele de la picioare.</span>
<span class="v-num v-7">7&nbsp;</span><span class="v JG1_7" data-id="JG1_7">Şi a zis Adoni-Bezec: "Şaptezeci de regi avându-şi tăiate degetele de la mâini şi degetele de la picioare adunau fărâmituri de sub masa mea; prin urmare, aşa cum le-am făcut eu lor, tot astfel mi-a răsplătit mie Dumnezeu". Şi l-au adus în Ierusalim şi a murit acolo.</span>
<span class="v-num v-8">8&nbsp;</span><span class="v JG1_8" data-id="JG1_8">Iar fiii lui Israel au făcut război împotriva Ierusalimului şi l-au luat şi l-au trecut prin ascuţişul săbiei, iar cetatea au ars-o cu foc.</span>
<span class="v-num v-9">9&nbsp;</span><span class="v JG1_9" data-id="JG1_9">Iar după aceasta s'au coborât fiii lui Iuda să bată război împotriva Canaaneenilor care locuiau la munte şi în ţinutul din miazăzi şi în cel dinspre câmpie.</span>
<span class="v-num v-10">10&nbsp;</span><span class="v JG1_10" data-id="JG1_10">Şi a mers Iuda împotriva Canaaneenilor care locuiau în Hebron, iar Hebronul i-a ieşit împotrivă (iar numele cel vechi al Hebronului era Chiriat-Arba); şi i-au bătut pe Şeşai şi pe Ahiman şi pe Talmai, rămăşiţele lui Enac .</span>
<span class="v-num v-11">11&nbsp;</span><span class="v JG1_11" data-id="JG1_11">Iar de acolo s'au suit împotriva celor ce locuiau în Debir (al cărui nume fusese mai înainte Chiriat-Sefer, Cetatea Cărturarilor).</span>
<span class="v-num v-12">12&nbsp;</span><span class="v JG1_12" data-id="JG1_12">A zis Caleb: "Cel ce va lovi Cetatea Cărturarilor şi o va lua, aceluia îi voi da de soţie pe fiica mea Acsa".</span>
<span class="v-num v-13">13&nbsp;</span><span class="v JG1_13" data-id="JG1_13">Şi a luat-o Otniel, fiul cel mai tânăr al lui Chenaz, fratele lui Caleb; iar Caleb i-a dat-o de soţie pe Acsa, fiica sa.</span>
<span class="v-num v-14">14&nbsp;</span><span class="v JG1_14" data-id="JG1_14">Şi a fost că'n timp ce ea mergea, Otniel a îndemnat-o să ceară o ţarină de la tatăl ei; şi ea cârtea şi striga de pe asin: "M'ai dat în ţinutul din miazăzi!...". Dar Caleb i-a zis: "Ce ţi-a venit?"</span>
<span class="v-num v-15">15&nbsp;</span><span class="v JG1_15" data-id="JG1_15">Iar Acsa i-a zis: "Dă-mi, te rog, o binecuvântare, că m'ai trimis într'un ţinut din miazăzi: dă-mi şi izvoarele de apă!" Iar Caleb i-a dat, după inima ei, Izvoarele cele de sus şi cele de jos.</span>
<span class="v-num v-16">16&nbsp;</span><span class="v JG1_16" data-id="JG1_16">Iar fiii lui Hobab Cheneul, socrul lui Moise, s'au suit din cetatea Palmierilor, cu fiii lui Iuda, în pustia ce se află la miazăzi de Iuda, la miazăzi de Arad, şi s'au dus şi au locuit cu poporul.</span>
<span class="v-num v-17">17&nbsp;</span><span class="v JG1_17" data-id="JG1_17">Şi a mers Iuda împreună cu Simeon, fratele său, şi i-a bătut pe Canaaneenii care locuiau în Ţefat şi i-au dat pierzării; iar cetăţii i-au pus numele Pierzanie .</span>
<span class="v-num v-18">18&nbsp;</span><span class="v JG1_18" data-id="JG1_18">Dar Iuda nu a luat Gaza, nici împrejurimile ei, nici Ascalonul sau hotarele lui, nici Ecronul şi nici hotarele lui, nici Azotul sau împrejurimile lui.</span>
<span class="v-num v-19">19&nbsp;</span><span class="v JG1_19" data-id="JG1_19">Şi Domnul era cu Iuda; acesta a luat muntele, fiindcă pe locuitorii din vale n'a putut să-i nimicească, ei fiind ocrotiţi de Rahab.</span>
<span class="v-num v-20">20&nbsp;</span><span class="v JG1_20" data-id="JG1_20">Hebronul i l-au dat lui Caleb, aşa cum spusese Moise; şi acolo a moştenit el cele trei cetăţi şi acolo i-a omorât pe cei trei fii ai lui Enac.</span>
<span class="v-num v-21">21&nbsp;</span><span class="v JG1_21" data-id="JG1_21">Dar fiii lui Veniamin nu i-au scos pe Iebuseii care locuiau în Ierusalim, astfel că Iebuseii locuiesc până astăzi în Ierusalim împreună cu fiii lui Veniamin.</span>
<span class="v-num v-22">22&nbsp;</span><span class="v JG1_22" data-id="JG1_22">Fiii lui Iosif s'au suit la Betel; şi Domnul era cu ei.</span>
<span class="v-num v-23">23&nbsp;</span><span class="v JG1_23" data-id="JG1_23">Şi au împresurat Betelul şi l-au dărâmat; iar numele cel vechi al cetăţii era Luz.</span>
<span class="v-num v-24">24&nbsp;</span><span class="v JG1_24" data-id="JG1_24">Iar iscoadele văzând un om ieşind din cetate, l-au prins şi i-au zis: "Arată-ne pe unde să intrăm în cetate şi vom face milă cu tine".</span>
<span class="v-num v-25">25&nbsp;</span><span class="v JG1_25" data-id="JG1_25">Şi el le-a arătat pe unde să intre în cetate; iar ei au izbit cetatea cu ascuţişul săbiei; iar pe omul acela şi pe rudele lui i-au lăsat liberi.</span>
<span class="v-num v-26">26&nbsp;</span><span class="v JG1_26" data-id="JG1_26">Şi a mers omul acela în ţinutul Heteilor şi a zidit acolo o cetate pe care a numit-o Luz; acesta e numele ei până'n ziua de astăzi.</span>
<span class="v-num v-27">27&nbsp;</span><span class="v JG1_27" data-id="JG1_27">Manase, de asemenea, nu i-a alungat pe cei din Bet-Şean, care este o cetate a Sciţilor , nici oraşele ei şi nici împrejurimile ei; nici pe cei ce locuiau în Taanac, nici oraşele acestuia; nici pe locuitorii din Dor, nici oraşele acestuia; nici pe locuitorii din Balac şi nici împrejurimile sau oraşele lui, nici pe locuitorii Meghiddonului şi nici împrejurimile sau oraşele acestuia, nici pe locuitorii Ibleamului şi nici împrejurimile sau oraşele acestuia; iar Canaaneenii au început să locuiască în această ţară.</span>
<span class="v-num v-28">28&nbsp;</span><span class="v JG1_28" data-id="JG1_28">Şi a fost că după ce Israel s'a întărit, i-a făcut pe Canaaneeni să-i plătească bir, dar de alungat nu i-a alungat.</span>
<span class="v-num v-29">29&nbsp;</span><span class="v JG1_29" data-id="JG1_29">Nici Efraim nu i-a alungat pe Canaaneenii care locuiau în Ghezer; iar Canaaneenii au locuit în mijlocul lui şi-i plăteau bir.</span>
<span class="v-num v-30">30&nbsp;</span><span class="v JG1_30" data-id="JG1_30">Nici Zabulon nu i-a alungat pe cei ce locuiau în Chitron, nici pe cei ce locuiau în Nahalol; iar Canaaneenii au locuit în mijlocul lui şi-i plăteau bir.</span>
<span class="v-num v-31">31&nbsp;</span><span class="v JG1_31" data-id="JG1_31">Nici Aşer nu i-a alungat pe cei ce locuiau în Aco, care-i plăteau bir, nici pe locuitorii din Dor, nici pe locuitorii din Sidon, nici pe locuitorii din Mahaleb, din Aczib, din Helba, din Afec şi din Rehob.</span>
<span class="v-num v-32">32&nbsp;</span><span class="v JG1_32" data-id="JG1_32">Şi a trăit Aşer în mijlocul Canaaneenilor care locuiau în ţara aceea, de vreme ce nu i-a izgonit.</span>
<span class="v-num v-33">33&nbsp;</span><span class="v JG1_33" data-id="JG1_33">Nici Neftali nu i-a alungat pe locuitorii din Bet-Şemeş, nici pe locuitorii din Bet-Anat; şi a trăit Neftali în mijlocul Canaaneenilor care locuiau în ţara aceea; dar locuitorii din Bet-Şemeş şi din Bet-Anat i-au devenit plătitori de bir.</span>
<span class="v-num v-34">34&nbsp;</span><span class="v JG1_34" data-id="JG1_34">Amoreii însă i-au împins pe fiii lui Dan în munte, fiindcă nu le-au îngăduit să se coboare la vale.</span>
<span class="v-num v-35">35&nbsp;</span><span class="v JG1_35" data-id="JG1_35">Aşa au început Amoreii să locuiască în muntele Mirţilor, unde trăiesc urşi şi vulpi, în Aialon şi în Şaalbim; dar mâna fiilor lui Iosif a fost puternică asupra Amoreilor, aşa încât aceştia i-au devenit birnici.</span>
<span class="v-num v-36">36&nbsp;</span><span class="v JG1_36" data-id="JG1_36">Iar hotarul Amoreilor a fost de la urcuşul spre Acravim, de la stâncă şi mai sus de ea.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS24.html">&lt;</a>
<a class="home" href="index.html">=</a>
<a class="next" href="JG2.html">&gt;</a>
</div></div>
</body>
</html>