<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA JUDECĂTORILOR 7 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JG.html">Biblia Ortodoxă Română Sinodală (2006)</a><a class="location" href="JG.html">CARTEA JUDECĂTORILOR 7</a><a class="prev" href="JG6.html">&lt;</a>
<a class="home" href="index.html">=</a>
<a class="next" href="JG8.html">&gt;</a>
</div></div>
<div class="section chapter JG JG7 ron_bor ron " dir="ltr" lang="ron" data-id="JG7" data-nextid="JG8" data-previd="JG6">
<div class="c">7</div>
<div class="p">
<span class="v-num v-1">1&nbsp;</span><span class="v JG7_1" data-id="JG7_1">Atunci s-a sculat Ierubaal, adică Ghedeon, şi tot poporul care era cu dânsul dis-de-dimineaţă şi au tăbărât la En-Harod, iar tabăra Madianiţilor era spre miazănoapte de dânsul pe colina More cea din şes.</span>
<span class="v-num v-2">2&nbsp;</span><span class="v JG7_2" data-id="JG7_2">Iar Domnul a zis către Ghedeon: "E prea mult popor cu tine; nu voi putea Eu să dau pe Madian în mâinile lor, ca să nu se mândrească Israel înaintea Mea şi să nu zică: Mâna mea m-a izbăvit!</span>
<span class="v-num v-3">3&nbsp;</span><span class="v JG7_3" data-id="JG7_3">De aceea grăieşte în auzul poporului şi zi: Cine este fricos şi se teme, acela să se întoarcă şi să se ducă înapoi din Muntele Galaad". Şi s-au întors din popor douăzeci şi două de mii şi au rămas zece mii.</span>
<span class="v-num v-4">4&nbsp;</span><span class="v JG7_4" data-id="JG7_4">Apoi a zis Domnul către Ghedeon: "Tot e prea mult popor; du-l la apă; acolo ţi-l voi alege. şi de care voi zice să meargă cu tine, acela să meargă cu tine, iar de care îţi voi zice că nu trebuie să meargă cu tine, acela să nu meargă".</span>
<span class="v-num v-5">5&nbsp;</span><span class="v JG7_5" data-id="JG7_5">Şi a dus el poporul la apă, iar Domnul a zis către Ghedeon: "Cine va limpăi apa cu limba din pumni, cum limpăie câinele, pe acela să-l pui deoparte; de asemenea să pui deoparte şi pe toţi aceia care-şi vor pleca genunchii şi vor bea apă".</span>
<span class="v-num v-6">6&nbsp;</span><span class="v JG7_6" data-id="JG7_6">Şi a fost numărul celor ce au limpăit cu limba lor din pumni trei sute de oameni; iar tot celălalt popor s-a plecat pe genunchii săi să bea apă.</span>
<span class="v-num v-7">7&nbsp;</span><span class="v JG7_7" data-id="JG7_7">Atunci a zis Domnul către Ghedeon: "Cu cei trei sute care au limpăit am să vă izbăvesc Eu şi am să dau pe Madianiţi în mâinile voastre, iar tot poporul celălalt să se ducă fiecare la locul său".</span>
<span class="v-num v-8">8&nbsp;</span><span class="v JG7_8" data-id="JG7_8">Şi au luat de la popor merindele şi trâmbiţele; apoi a dat Ghedeon drumul tuturor Israeliţilor pe la corturi şi a oprit la sine pe cei trei sute de oameni, iar tabăra Madianiţilor era din jos de el, în vale.</span>
<span class="v-num v-9">9&nbsp;</span><span class="v JG7_9" data-id="JG7_9">În noaptea aceea i-a zis Domnul: "Scoală şi te coboară la tabără, că Eu o voi da în mâinile tale.</span>
<span class="v-num v-10">10&nbsp;</span><span class="v JG7_10" data-id="JG7_10">Dacă însă te temi să te duci singur, atunci du-te la tabără tu şi Pura, sluga ta,</span>
<span class="v-num v-11">11&nbsp;</span><span class="v JG7_11" data-id="JG7_11">Şi ai să auzi ce se grăieşte şi atunci au să se îmbărbăteze mâinile tale şi ai să te duci în tabără". Şi s-a dus el şi Pura, sluga sa, până la cele dintâi străji ale taberei.</span>
<span class="v-num v-12">12&nbsp;</span><span class="v JG7_12" data-id="JG7_12">Iar Madianiţii şi Amaleciţii şi toţi locuitorii Răsăritului se aşezaseră în vale atât de mulţi, ca lăcustele; cămilele nu mai aveau număr şi erau multe, ca nisipul de pe malurile mării.</span>
<span class="v-num v-13">13&nbsp;</span><span class="v JG7_13" data-id="JG7_13">Ghedeon veni. Şi iată unul povestea altuia un vis şi zicea: "Am visat parcă o pâine rotundă de orz, ce se rostogolea prin tabăra madianită şi, ajungând la un cort, a izbit în el aşa de tare, încât el a căzut, s-a răsturnat şi s-a desfăcut".</span>
<span class="v-num v-14">14&nbsp;</span><span class="v JG7_14" data-id="JG7_14">Celălalt i-a răspuns: "Aceasta nu este alta decât sabia lui Ghedeon, fiul lui Ioaş israelitul; Dumnezeu a dat în mâna lui pe Madianiţi şi toată tabăra".</span>
<span class="v-num v-15">15&nbsp;</span><span class="v JG7_15" data-id="JG7_15">Auzind povestirea visului şi tălmăcirea lui, Ghedeon s-a închinat Domnului şi s-a întors în tabăra israelită, zicând: "Sculaţi! Domnul a dat tabăra Madianiţilor în mâinile noastre".</span>
<span class="v-num v-16">16&nbsp;</span><span class="v JG7_16" data-id="JG7_16">Apoi a împărţit pe cei trei sute de oameni în trei cete şi le-a dat la toţi în mâini trâmbiţe şi oale goale şi în oale făclii.</span>
<span class="v-num v-17">17&nbsp;</span><span class="v JG7_17" data-id="JG7_17">Şi le-a zis: "Să vă uitaţi la mine şi să faceţi ce voi face eu; iată eu mă duc la tabără şi ce voi face eu, să faceţi şi voi.</span>
<span class="v-num v-18">18&nbsp;</span><span class="v JG7_18" data-id="JG7_18">Când eu şi cei cu mine vom trâmbiţa, să trâmbiţaţi şi voi din trâmbiţele voastre împrejurul întregii tabere şi să strigaţi: Sabia Domnului şi a lui Ghedeon!"</span>
<span class="v-num v-19">19&nbsp;</span><span class="v JG7_19" data-id="JG7_19">Şi s-a apropiat de tabără Ghedeon şi cu el o sută de oameni, pe la începutul străjii de mijloc a nopţii, şi au deşteptat străjile şi au trâmbiţat din trâmbiţe şi au sfărâmat oalele pe care le aveau în mâini.</span>
<span class="v-num v-20">20&nbsp;</span><span class="v JG7_20" data-id="JG7_20">Şi au trâmbiţat tustreile cete din trâmbiţe şi au spart oalele şi ţineau în mâna stângă făclia, iar în mâna dreaptă trâmbiţele şi trâmbiţau din trâmbiţe şi strigau: "Sabia Domnului şi a lui Ghedeon!"</span>
<span class="v-num v-21">21&nbsp;</span><span class="v JG7_21" data-id="JG7_21">Şi stăteau fiecare la locul său împrejurul taberei şi au început cei din tabără a alerga în toată tabăra şi a striga şi au luat-o la fugă.</span>
<span class="v-num v-22">22&nbsp;</span><span class="v JG7_22" data-id="JG7_22">Pe când cei trei sute de oameni sunau din trâmbiţe, în toată tabăra a întors Domnul sabia unora asupra altora, şi a fugit tabăra către Ţerera până la Betşita şi până la hotarele lui Abelmehola, aproape de Tabat.</span>
<span class="v-num v-23">23&nbsp;</span><span class="v JG7_23" data-id="JG7_23">Atunci au fost chemaţi Israeliţii din seminţiile lui Neftali şi Aşer şi din toată seminţia lui Manase şi au alergat după Madianiţi.</span>
<span class="v-num v-24">24&nbsp;</span><span class="v JG7_24" data-id="JG7_24">Iar Ghedeon a trimis soli în tot muntele lui Efraim să spună: "Ieşiţi înaintea Madianiţilor şi prindeţi vadul înaintea lor până la Betbara şi Iordan". Şi s-au adunat toţi Efraimiţii şi au prins vadul până la Betbara şi Iordan.</span>
<span class="v-num v-25">25&nbsp;</span><span class="v JG7_25" data-id="JG7_25">Şi au prins pe cele două căpetenii ale Madianiţilor: pe Oreb şi Zeeb; au ucis pe Oreb la Ţur-Oreb, iar pe Zeeb la Iecheb-Zeeb; şi au urmărit pe Madianiţi; iar capetele lui Oreb şi Zeeb le-au adus la Ghedeon, dincolo de Iordan.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JG6.html">&lt;</a>
<a class="home" href="index.html">=</a>
<a class="next" href="JG8.html">&gt;</a>
</div></div>
</body>
</html>