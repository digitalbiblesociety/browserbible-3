<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>DEUTERONOMUL 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="DT.html">Biblia Ortodoxă Română Sinodală (2006)</a><a class="location" href="DT.html">DEUTERONOMUL 4</a><a class="prev" href="DT3.html">&lt;</a>
<a class="home" href="index.html">=</a>
<a class="next" href="DT5.html">&gt;</a>
</div></div>
<div class="section chapter DT DT4 ron_bor ron " dir="ltr" lang="ron" data-id="DT4" data-nextid="DT5" data-previd="DT3">
<div class="c">4</div>
<div class="p">
<span class="v-num v-1">1&nbsp;</span><span class="v DT4_1" data-id="DT4_1">"Ascultă dar, Israele: hotărârile şi legile care vă învăţ eu astăzi să le păziţi, ca să fiţi vii, să vă înmulţiţi şi ca să vă duceţi să moşteniţi acel pământ pe care Domnul Dumnezeul părinţilor voştri vi-l dă în stăpânire</span>
<span class="v-num v-2">2&nbsp;</span><span class="v DT4_2" data-id="DT4_2">Să nu adăugaţi nimic la cele ce vă poruncesc eu, nici să lăsaţi ceva din ele; păziţi poruncile Domnului Dumnezeului vostru, pe care vi le spun eu astăzi.</span>
<span class="v-num v-3">3&nbsp;</span><span class="v DT4_3" data-id="DT4_3">Ochii voştri au văzut toate câte a făcut Domnul Dumnezeul vostru cu Baal-Peor; pe tot omul care a urmat lui Baal-Peor 1-a pierdut Domnul Dumnezeul tău din mijlocul tău;</span>
<span class="v-num v-4">4&nbsp;</span><span class="v DT4_4" data-id="DT4_4">Iar voi, cei ce v-aţi lipit de Domnul Dumnezeul vostru sunteţi vii până în ziua de astăzi.</span>
<span class="v-num v-5">5&nbsp;</span><span class="v DT4_5" data-id="DT4_5">Iată, v-am învăţat porunci şi legi, cum îmi poruncise Domnul Dumnezeul meu, ca să faceţi aşa în ţara aceea în care intraţi ca s-o stăpâniţi.</span>
<span class="v-num v-6">6&nbsp;</span><span class="v DT4_6" data-id="DT4_6">Să le păziţi aşadar şi să le împliniţi, căci în aceasta stă înţelepciunea voastră şi cuminţenia voastră înaintea ochilor popoarelor care, auzind de toate legiuirile acestea, vor zice: Numai acest popor mare este popor înţelept şi priceput.</span>
<span class="v-num v-7">7&nbsp;</span><span class="v DT4_7" data-id="DT4_7">Căci este oare vreun popor mare, de care dumnezeii lui să fie aşa de aproape, cît de aproape este de noi Domnul Dumnezeul nostru, oricând Îl chemăm?</span>
<span class="v-num v-8">8&nbsp;</span><span class="v DT4_8" data-id="DT4_8">Sau este vreun popor mare, care să aibă astfel de aşezăminte şi legi drepte, cum este toată legea aceasta pe care v-o înfăţişez eu astăzi?</span>
<span class="v-num v-9">9&nbsp;</span><span class="v DT4_9" data-id="DT4_9">Decât numai păzeşte-te şi îţi fereşte cu îngrijire sufletul tău, ca să nu uiţi acele lucruri pe care le-au văzut ochii tăi şi să nu-ţi iasă ele de la inimă în toate zilele vieţii tale; să le spui fiilor şi fiilor feciorilor tăi.</span>
<span class="v-num v-10">10&nbsp;</span><span class="v DT4_10" data-id="DT4_10">Să le spui de ziua aceea în care ai stat tu înaintea Domnului Dumnezeului tău, la Horeb, de ziua adunării când a zis Domnul către mine: Adună la Mine poporul şi Eu îi voi vesti cuvintele Mele, din care se vor învăţa ei a se teme de Mine în toate zilele vieţii lor de pe pământ şi vor învăţa pe fiii lor.</span>
<span class="v-num v-11">11&nbsp;</span><span class="v DT4_11" data-id="DT4_11">Atunci v-aţi apropiat şi aţi stat sub munte, muntele ardea cu foc până la cer şi era negură, nor şi întuneric.</span>
<span class="v-num v-12">12&nbsp;</span><span class="v DT4_12" data-id="DT4_12">Iar Domnul v-a grăit de pe munte din mijlocul focului; şi glasul cuvintelor Lui l-aţi auzit, iar faţa Lui n-aţi văzut-o, ci numai glasul I l-aţi auzit.</span>
<span class="v-num v-13">13&nbsp;</span><span class="v DT4_13" data-id="DT4_13">Atunci v-a descoperit El legământul Său, cele zece porunci, pe care v-a poruncit să le împliniţi, şi le-a scris pe două lespezi de piatră.</span>
<span class="v-num v-14">14&nbsp;</span><span class="v DT4_14" data-id="DT4_14">În vremea aceea mi-a poruncit Domnul să vă învăţ poruncile şi legile Lui, ca să le împliniţi în ţara aceea în care intraţi ca s-o stăpâniţi.</span>
<span class="v-num v-15">15&nbsp;</span><span class="v DT4_15" data-id="DT4_15">Ţineţi dar bine minte că în ziua aceea, când Domnul v-a grăit din mijlocul focului, de pe muntele Horeb, n-aţi văzut nici un chip.</span>
<span class="v-num v-16">16&nbsp;</span><span class="v DT4_16" data-id="DT4_16">Să nu greşiţi dar şi să nu vă faceţi chipuri cioplite, sau închipuiri ale vreunui idol, care să înfăţişeze bărbat sau femeie,</span>
<span class="v-num v-17">17&nbsp;</span><span class="v DT4_17" data-id="DT4_17">Sau închipuirea vreunui dobitoc de pe pământ, sau închipuirea vreunei păsări ce zboară sub cer,</span>
<span class="v-num v-18">18&nbsp;</span><span class="v DT4_18" data-id="DT4_18">Sau închipuirea vreunei jivine, ce se târăşte pe pământ, sau închipuirea vreunui peşte din apă, de sub pământ;</span>
<span class="v-num v-19">19&nbsp;</span><span class="v DT4_19" data-id="DT4_19">Sau, privind la cer şi văzând soarele, luna, stelele şi toată oştirea cerului, să nu te laşi amăgit ca să te închini lor, nici să le slujeşti, pentru că Domnul Dumnezeul tău le-a lăsat pentru toate popoarele de sub cer.</span>
<span class="v-num v-20">20&nbsp;</span><span class="v DT4_20" data-id="DT4_20">Iar pe voi v-a luat Domnul Dumnezeu şi v-a scos din cuptorul cel de fier, din ţara Egiptului, ca să-I fiţi Lui popor de moştenire, cum sunteţi acum.</span>
<span class="v-num v-21">21&nbsp;</span><span class="v DT4_21" data-id="DT4_21">Domnul Dumnezeu S-a mâniat însă pe mine pentru voi şi S-a jurat că eu nu voi trece Iordanul acesta şi nu voi intra în acel pământ bun pe care Domnul Dumnezeul tău ţi-l dă ţie de moştenire.</span>
<span class="v-num v-22">22&nbsp;</span><span class="v DT4_22" data-id="DT4_22">Eu voi muri în pământul acesta, fără să trec Iordanul, iar voi veţi trece şi veţi lua în stăpânire acel pământ bun.</span>
<span class="v-num v-23">23&nbsp;</span><span class="v DT4_23" data-id="DT4_23">Luaţi seama să nu uitaţi legământul Domnului Dumnezeului vostru pe care 1-a încheiat cu voi şi să nu vă faceţi idoli care ar închipui ceva, precum ţi-a poruncit Domnul Dumnezeul tău.</span>
<span class="v-num v-24">24&nbsp;</span><span class="v DT4_24" data-id="DT4_24">Căci Domnul Dumnezeul tău este foc mistuitor, Dumnezeu zelos.</span>
<span class="v-num v-25">25&nbsp;</span><span class="v DT4_25" data-id="DT4_25">Iar de ţi se vor naşte fii şi fiilor tăi fii şi, trăind mult pe pământ, veţi cădea în păcat şi vă veţi face chipuri cioplite, care să închipuiască ceva, de veţi face ceva ce este rău înaintea ochilor Domnului Dumnezeului vostru ca să-L mâniaţi,</span>
<span class="v-num v-26">26&nbsp;</span><span class="v DT4_26" data-id="DT4_26">Vă mărturisesc astăzi pe cer şi pe pământ că veţi pierde curând pământul, pentru a cărui moştenire treceţi acum Iordanul; nu veţi trăi multă vreme pe el, ci veţi pieri.</span>
<span class="v-num v-27">27&nbsp;</span><span class="v DT4_27" data-id="DT4_27">Domnul vă va împrăştia prin toate popoarele şi veţi rămâne puţini la număr printre toate popoarele la care vă va duce Domnul.</span>
<span class="v-num v-28">28&nbsp;</span><span class="v DT4_28" data-id="DT4_28">Veţi sluji acolo altor dumnezei, făcuţi de mâini omeneşti din lemn şi piatră, care nu văd şi nu aud, care nu mănâncă şi nu au miros.</span>
<span class="v-num v-29">29&nbsp;</span><span class="v DT4_29" data-id="DT4_29">Dar când vei căuta acolo pe Domnul Dumnezeul tău, Îl vei găsi, de-L vei căuta cu toată inima ta şi cu tot sufletul tău.</span>
<span class="v-num v-30">30&nbsp;</span><span class="v DT4_30" data-id="DT4_30">Când vei fi la necaz şi când te vor ajunge toate acestea în curgerea vremii, te vei întoarce la Domnul Dumnezeul tău şi vei asculta glasul Lui.</span>
<span class="v-num v-31">31&nbsp;</span><span class="v DT4_31" data-id="DT4_31">Domnul Dumnezeul tău este Dumnezeu bun şi îndurat; nu te va lăsa, nu te va pierde şi nici nu va uita legământul încheiat cu părinţii tăi, pe care l-a întărit cu jurământ înaintea lor.</span>
<span class="v-num v-32">32&nbsp;</span><span class="v DT4_32" data-id="DT4_32">Că cercetează timpurile trecute, care au fost înainte de tine, din ziua când a făcut Dumnezeu pe om pe pământ; cercetează de la o margine a cerului până la cealaltă margine a lui şi vezi dacă s-a mai săvârşit vreo faptă mare ca aceasta şi dacă s-a mai auzit ceva la fel!</span>
<span class="v-num v-33">33&nbsp;</span><span class="v DT4_33" data-id="DT4_33">A mai auzit, oare, vreun popor glasul Dumnezeului celui viu, grăind din mijlocul focului, cum ai auzit tu şi să rămână viu?</span>
<span class="v-num v-34">34&nbsp;</span><span class="v DT4_34" data-id="DT4_34">Sau a mai încercat, oare, vreun dumnezeu să se ducă să-şi ia popor din mijlocul altui popor prin plăgi, prin semne, prin vedenii şi prin război, cu mână tare şi cu braţ înalt şi prin minuni mari, cum a făcut pentru voi Domnul Dumnezeul vostru în Egipt, înaintea ochilor voştri?</span>
<span class="v-num v-35">35&nbsp;</span><span class="v DT4_35" data-id="DT4_35">Ţie, Israele, ţi s-a dat să vezi aceasta, ca să ştii că numai Domnul Dumnezeul tău este Dumnezeu şi nu mai este altul afară de El.</span>
<span class="v-num v-36">36&nbsp;</span><span class="v DT4_36" data-id="DT4_36">Din cer te-a învrednicit să auzi glasul Lui, ca să te înveţe, şi pe pământ ţi-a arătat focul Lui cel mare şi ai auzit cuvintele Lui din mijlocul focului.</span>
<span class="v-num v-37">37&nbsp;</span><span class="v DT4_37" data-id="DT4_37">Pentru că El a iubit pe părinţii tăi şi v-a ales pe voi, urmaşii lor, de aceea te-a Şi scos cu puterea Lui cea mare din Egipt.</span>
<span class="v-num v-38">38&nbsp;</span><span class="v DT4_38" data-id="DT4_38">Ca să alunge de la faţa ta popoarele cele mai mari şi mai puternice decât tine şi ca să te ducă să-ţi dea pământul lor moştenire, aşa cum ai astăzi.</span>
<span class="v-num v-39">39&nbsp;</span><span class="v DT4_39" data-id="DT4_39">Cunoaşte dar astăzi şi ţine minte că Domnul Dumnezeul tău este Dumnezeu sus în cer şi jos pe pământ şi nu mai este altul afară de El.</span>
<span class="v-num v-40">40&nbsp;</span><span class="v DT4_40" data-id="DT4_40">Să păzeşti legile Lui şi poruncile Lui, pe care ţi le spun eu astăzi, ca să-ţi fie bine ţie şi fiilor tăi de după tine şi ca să trăieşti multă vreme în pământul acela pe care Domnul Dumnezeul tău ţi-l dă pentru totdeauna".</span>
<span class="v-num v-41">41&nbsp;</span><span class="v DT4_41" data-id="DT4_41">Atunci a ales Moise trei cetăţi dincoace de Iordan, spre răsăritul Soarelui, ca să fugă acolo ucigaşul</span>
<span class="v-num v-42">42&nbsp;</span><span class="v DT4_42" data-id="DT4_42">Care va ucide pe aproapele său fără de voie şi fără să-i fi fost vrăjmaş nici cu o zi, nici cu două înainte, şi ca, scăpând în una din aceste cetăţi, să rămână cu viaţă.</span>
<span class="v-num v-43">43&nbsp;</span><span class="v DT4_43" data-id="DT4_43">Aceste cetăţi sunt: Beţer în pustie, în câmpia din seminţia lui Ruben, Ramot în Galaad, în seminţia lui Gad, şi Golan în Vasan, în seminţia lui Manase.</span>
<span class="v-num v-44">44&nbsp;</span><span class="v DT4_44" data-id="DT4_44">Iată legea pe care a înfăţişat-o Moise fiilor lui Israel.</span>
<span class="v-num v-45">45&nbsp;</span><span class="v DT4_45" data-id="DT4_45">Şi iată poruncile, legile şi îndreptările pe care le-a rostit Moise fiilor lui Israel în pustie, după ieşirea lor din Egipt,</span>
<span class="v-num v-46">46&nbsp;</span><span class="v DT4_46" data-id="DT4_46">Dincolo de Iordan, în valea din faţa Bet-Peorului, în pământul lui Sihon, regele Amoreilor, care a trăit în Heşbon, pe care l-a bătut Moise cu fiii lui Israel, după ieşirea lor din Egipt,</span>
<span class="v-num v-47">47&nbsp;</span><span class="v DT4_47" data-id="DT4_47">Şi au moştenit pământul lui şi pământul lui Og, regele Vasanului, ţara celor doi regi amorei de peste Iordan, spre răsăritul soarelui,</span>
<span class="v-num v-48">48&nbsp;</span><span class="v DT4_48" data-id="DT4_48">Care se întinde pe malul râului Arnon de la Aroer până la muntele Sihon sau Hermon,</span>
<span class="v-num v-49">49&nbsp;</span><span class="v DT4_49" data-id="DT4_49">Şi tot şesul Arabah de dincoace de Iordan, către răsăritul soarelui, până la mare, şesul Arabah de la poalele muntelui Fazga.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="DT3.html">&lt;</a>
<a class="home" href="index.html">=</a>
<a class="next" href="DT5.html">&gt;</a>
</div></div>
</body>
</html>