<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>ISAIA 58 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="IS.html">Biblia Ortodoxă Română Sinodală (2006)</a><a class="location" href="IS.html">ISAIA 58</a><a class="prev" href="IS57.html">&lt;</a>
<a class="home" href="index.html">=</a>
<a class="next" href="IS59.html">&gt;</a>
</div></div>
<div class="section chapter IS IS58 ron_bor ron " dir="ltr" lang="ro" data-id="IS58" data-nextid="IS59" data-previd="IS57">
<div class="c">58</div>
<div class="p">
<span class="v-num v-1">1&nbsp;</span><span class="v IS58_1" data-id="IS58_1">Strigă din toate puterile şi nu te opri, dă drumul glasului să sune ca o trâmbiţă, vesteşte poporului Meu păcatele sale şi casei lui Iacov fărădelegile sale.</span>
<span class="v-num v-2">2&nbsp;</span><span class="v IS58_2" data-id="IS58_2">În fiecare zi Mă caută, pentru că ei voiesc să ştie căile Mele ca un popor care făptuieşte dreptatea şi de la legea Dumnezeului său nu se abate. Ei Mă întreabă despre legile dreptăţii şi doresc să se apropie de Dumnezeu.</span>
<span class="v-num v-3">3&nbsp;</span><span class="v IS58_3" data-id="IS58_3">Pentru ce să postim, dacă Tu nu vezi? La ce să ne smerim sufletul nostru, dacă Tu nu iei aminte? Da, în zi de post, voi vă vedeţi de treburile voastre şi asupriţi pe toţi lucrătorii voştri.</span>
<span class="v-num v-4">4&nbsp;</span><span class="v IS58_4" data-id="IS58_4">Voi postiţi ca să vă certaţi şi să vă sfădiţi şi să bateţi furioşi cu pumnul; nu postiţi cum se cuvine zilei aceleia, ca glasul vostru să se audă sus.</span>
<span class="v-num v-5">5&nbsp;</span><span class="v IS58_5" data-id="IS58_5">Este oare acesta un post care Îmi place, o zi în care omul îşi smereşte sufletul său? Să-şi plece capul ca o trestie, să se culce pe sac şi în cenuşă, oare acesta se cheamă post, zi plăcută Domnului?</span>
<span class="v-num v-6">6&nbsp;</span><span class="v IS58_6" data-id="IS58_6">Nu ştiţi voi postul care Îmi place? - zice Domnul. Rupeţi lanţurile nedreptăţii, dezlegaţi legăturile jugului, daţi drumul celor asupriţi şi sfărâmaţi jugul lor.</span>
<span class="v-num v-7">7&nbsp;</span><span class="v IS58_7" data-id="IS58_7">Împarte pâinea ta cu cel flămând, adăposteşte în casă pe cel sărman, pe cel gol îmbracă-l şi nu te ascunde de cel de un neam cu tine.</span>
<span class="v-num v-8">8&nbsp;</span><span class="v IS58_8" data-id="IS58_8">Atunci lumina ta va răsări ca zorile şi tămăduirea ta se va grăbi. Dreptatea ta va merge înaintea ta, iar în urma ta slava lui Dumnezeu.</span>
<span class="v-num v-9">9&nbsp;</span><span class="v IS58_9" data-id="IS58_9">Atunci vei striga şi Domnul te va auzi; la strigătul tău El va zice: Iată-mă! Dacă tu îndepărtezi din mijlocul tău asuprirea, ameninţarea cu mâna şi cuvântul de cârtire,</span>
<span class="v-num v-10">10&nbsp;</span><span class="v IS58_10" data-id="IS58_10">Dacă dai pâinea ta celui flămând şi tu saturi sufletul amărât, lumina ta va răsări în întuneric şi bezna ta va fi ca miezul zilei.</span>
<span class="v-num v-11">11&nbsp;</span><span class="v IS58_11" data-id="IS58_11">Domnul te va călăuzi necontenit şi în pustiu va sătura sufletul tău. El va da tărie oaselor tale şi vei fi ca o grădină adăpată, ca un izvor de apă vie, care nu seacă niciodată.</span>
<span class="v-num v-12">12&nbsp;</span><span class="v IS58_12" data-id="IS58_12">Pe vechile tale ruine se vor înălţa clădiri noi, vei ridica din nou temeliile străbune şi vei fi numit dregător de spărturi şi înnoitor de drumuri, ca ţara să poată fi locuită.</span>
<span class="v-num v-13">13&nbsp;</span><span class="v IS58_13" data-id="IS58_13">Dacă îţi vei opri piciorul tău în ziua de odihnă şi nu-ţi vei mai vedea de treburile tale în ziua Mea cea sfântă, ci vei socoti ziua de odihnă ca desfătare şi vrednică de cinste, ca sfinţită de Domnul, şi vei cinsti-o, fără să mai umbli, fără să te mai îndeletniceşti cu treburile tale şi fără să mai vorbeşti deşertăciuni,</span>
<span class="v-num v-14">14&nbsp;</span><span class="v IS58_14" data-id="IS58_14">Atunci vei afla desfătarea ta în Domnul. Eu te voi purta în car de biruinţă pe culmile cele mai înalte ale ţării şi te voi bucura de moştenirea tatălui tău Iacov, căci gura Domnului a grăit acestea.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="IS57.html">&lt;</a>
<a class="home" href="index.html">=</a>
<a class="next" href="IS59.html">&gt;</a>
</div></div>
</body>
</html>