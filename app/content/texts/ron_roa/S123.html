<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 23 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S1.html">CARTEA ÎNTÂI A REGILOR 23</a><a class="prev" href="S122.html">&lt;</a>
<a class="home" href="index.html">=</a>
<a class="next" href="S124.html">&gt;</a>
</div></div>
<div class="section chapter S1 S123 ron_roa ron " dir="ltr" lang="ro" data-id="S123" data-nextid="S124" data-previd="S122">
<div class="c">23</div>
<div class="p">
<span class="v-num v-1">1&nbsp;</span><span class="v S123_1" data-id="S123_1">Şi i s'a spus lui David: "Iată, Filistenii bat război în Cheila şi pradă şi calcă ariile de secerat".</span>
<span class="v-num v-2">2&nbsp;</span><span class="v S123_2" data-id="S123_2">Atunci David L-a întrebat pe Domnul, zicând: "Să mă duc oare să-i bat pe Filisteni?" Iar Domnul i-a zis: "Du-te!; îi vei bate pe Filisteni şi vei mântui Cheila".</span>
<span class="v-num v-3">3&nbsp;</span><span class="v S123_3" data-id="S123_3">Iar oamenii lui David au zis către el: "Iată, noi fiind aici, în Iudeea, ne temem; cum va fi oare dacă vom merge la Cheila? să stăm agăţaţi de prăzile Filistenilor?"</span>
<span class="v-num v-4">4&nbsp;</span><span class="v S123_4" data-id="S123_4">Atunci David L-a întrebat încă o dată pe Domnul, iar Domnul i-a răspuns, zicând: "Ridică-te şi du-te la Cheila, căci Eu îi dau pe Filisteni în mâinile tale".</span>
<span class="v-num v-5">5&nbsp;</span><span class="v S123_5" data-id="S123_5">Atunci David s'a dus la Cheila împreună cu oamenii care erau cu el şi s'au bătut cu Filistenii şi i-au pus pe fugă; şi le-au luat vitele şi i-au lovit cu mare măcel şi astfel i-a izbăvit David pe cei cei locuiau în Cheila.</span>
<span class="v-num v-6">6&nbsp;</span><span class="v S123_6" data-id="S123_6">Şi a fost că după ce Abiatar, fiul lui Ahimelec, a fugit la David, s'a coborât şi el cu David la Cheila, avându-şi efodul în mână.</span>
<span class="v-num v-7">7&nbsp;</span><span class="v S123_7" data-id="S123_7">Şi i s'a spus lui Saul că David venise la Cheila. Iar Saul a zis: "Dumnezeu mi l-a vândut mie, căci el s'a închis pe sine intrând într'o cetate cu porţi şi zăvoare".</span>
<span class="v-num v-8">8&nbsp;</span><span class="v S123_8" data-id="S123_8">Şi Saul i-a poruncit întregului popor să se coboare cu război la Cheila, să-i împresoare pe David şi pe oamenii lui.</span>
<span class="v-num v-9">9&nbsp;</span><span class="v S123_9" data-id="S123_9">Iar David, cunoscând că Saul nu va înceta să-i facă rău, a zis către preotul Abiatar: "Adu efodul Domnului!"</span>
<span class="v-num v-10">10&nbsp;</span><span class="v S123_10" data-id="S123_10">Şi a zis David: "Doamne, Dumnezeul lui Israel, robul tău a auzit fără putinţă de tăgadă că Saul caută să vină împotriva Cheilei ca să nimicească cetatea pe seama mea.</span>
<span class="v-num v-11">11&nbsp;</span><span class="v S123_11" data-id="S123_11">Fi-va oare [locul] închis? sau va veni Saul acum, aşa cum a auzit robul Tău? Doamne, Dumnezeul lui Israel, spune-i robului Tău!" Iar Domnul a zis: "Va fi închis".</span>
<span class="v-num v-12">12&nbsp;</span><span class="v S123_12" data-id="S123_12">Şi a zis David: "Oare mă vor da cei din Cheila - pe mine şi pe oamenii mei - în mâinile lui Saul?" Iar Domnul a zis: "Te vor da".</span>
<span class="v-num v-13">13&nbsp;</span><span class="v S123_13" data-id="S123_13">Atunci David şi oamenii ce se aflau cu el - ca la vreo patru sute - s'au ridicat şi mergeau oriîncotro puteau merge. Şi i s'a spus lui Saul că David ieşise din Cheila şi s'a oprit de la a mai veni.</span>
<span class="v-num v-14">14&nbsp;</span><span class="v S123_14" data-id="S123_14">Iar David a locuit în Mesara, în pustie, prin trecători înguste; şi a locuit în pustia din muntele Zif, în ţinut uscat. Iar Saul îl căuta în fiecare zi, dar Domnul nu l-a dat în mâinile lui.</span>
<span class="v-num v-15">15&nbsp;</span><span class="v S123_15" data-id="S123_15">David văzuse că Saul a ieşit să-l caute. Pe atunci David se afla în muntele cel sec, în Noul Zif.</span>
<span class="v-num v-16">16&nbsp;</span><span class="v S123_16" data-id="S123_16">Iar Ionatan, fiul lui Saul, s'a ridicat şi a mers la David în Noul şi l-a întărit întru Domnul.</span>
<span class="v-num v-17">17&nbsp;</span><span class="v S123_17" data-id="S123_17">Şi i-a zis: "Nu te teme, căci mâna lui Saul, tatăl meu, nu te va găsi; şi tu vei fi rege peste Israel, iar eu îţi voi fi ţie al doilea; Saul, tatăl meu, o ştie."</span>
<span class="v-num v-18">18&nbsp;</span><span class="v S123_18" data-id="S123_18">Şi au făcut amândoi legământ în faţa Domnului; David a rămas în Noul, iar Ionatan s'a întors la casa sa.</span>
<span class="v-num v-19">19&nbsp;</span><span class="v S123_19" data-id="S123_19">Apoi Zifiţii din ţinutul nisipos s'au urcat la Saul pe deal şi au zis: "Iată, nu cumva e David cel ce s'a ascuns la noi în Mesara, în strâmtorile din Noul, în pustiul din muntele Hachila, care se află în dreapta Ieşimonului?.</span>
<span class="v-num v-20">20&nbsp;</span><span class="v S123_20" data-id="S123_20">Şi acum, după cum a dorit inima regelui, să se coboare el la noi, că prins e în mâinile regelui".</span>
<span class="v-num v-21">21&nbsp;</span><span class="v S123_21" data-id="S123_21">Iar Saul le-a zis: "Binecuvântaţi Îi sunteţi voi Domnului, că v'a păsat de mine".</span>
<span class="v-num v-22">22&nbsp;</span><span class="v S123_22" data-id="S123_22">Duceţi-vă şi pregătiţi-vă mai bine şi căutaţi şi vedeţi locul unde-i va fi piciorul, acolo unde-aţi zis, ca nu cumva să scape cu vicleşug.</span>
<span class="v-num v-23">23&nbsp;</span><span class="v S123_23" data-id="S123_23">Vedeţi şi aflaţi, iar eu voi fi cu voi; şi de va fi el în ţară, îl voi căuta printre toate miile lui Iuda".</span>
<span class="v-num v-24">24&nbsp;</span><span class="v S123_24" data-id="S123_24">Atunci Zifiţii s'au ridicat şi au mers înaintea lui Saul; iar David şi oamenii lui se aflau în pustia Maon, spre apus, în dreapta Ieşimonului.</span>
<span class="v-num v-25">25&nbsp;</span><span class="v S123_25" data-id="S123_25">Saul şi oamenii lui s'au dus să-l caute pe David. I s'a dat însă de ştire lui David, iar el s'a coborât la piatra din pustia Maonului. Iar Saul a auzit şi a alergat după David spre pustia Maonului.</span>
<span class="v-num v-26">26&nbsp;</span><span class="v S123_26" data-id="S123_26">Saul şi oamenii lui mergeau în partea de dincoace a muntelui, iar David şi oamenii lui se aflau în partea de dincolo; David se ascundea să scape de Saul, iar Saul şi oamenii lui îşi rânduiau tabără de împresurare asupra lui David şi oamenilor lui, ca să-i prindă.</span>
<span class="v-num v-27">27&nbsp;</span><span class="v S123_27" data-id="S123_27">Atunci a venit la Saul un vestitor, zicând: "Grăbeşte-te şi vino, căci Filistenii au năvălit în ţară!"</span>
<span class="v-num v-28">28&nbsp;</span><span class="v S123_28" data-id="S123_28">Iar Saul s'a întors din urmărirea lui David şi s'a dus să dea piept cu Filistenii; de aceea s'a numit acel loc Stânca Despărţirii.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S122.html">&lt;</a>
<a class="home" href="index.html">=</a>
<a class="next" href="S124.html">&gt;</a>
</div></div>
</body>
</html>