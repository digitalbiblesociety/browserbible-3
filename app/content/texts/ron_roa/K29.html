<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 9 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K2.html">CARTEA A PATRA A REGILOR 9</a><a class="prev" href="K28.html">&lt;</a>
<a class="home" href="index.html">=</a>
<a class="next" href="K210.html">&gt;</a>
</div></div>
<div class="section chapter K2 K29 ron_roa ron " dir="ltr" lang="ro" data-id="K29" data-nextid="K210" data-previd="K28">
<div class="c">9</div>
<div class="p">
<span class="v-num v-1">1&nbsp;</span><span class="v K29_1" data-id="K29_1">Profetul Elisei l-a chemat pe unul din fiii profeţilor şi i-a zis: "Încinge-ţi mijlocul, ia în mână cornul cu acest untdelemn şi du-te la Ramotul Galaadului.</span>
<span class="v-num v-2">2&nbsp;</span><span class="v K29_2" data-id="K29_2">Şi vei intra acolo şi-l vei vedea pe Iehu, fiul lui Iosafat, fiul lui Nimşi. Şi, intrând, îl vei face să se ridice dintre fraţii lui şi-l vei duce într'o cămară de taină.</span>
<span class="v-num v-3">3&nbsp;</span><span class="v K29_3" data-id="K29_3">Şi vei lua cornul cu untdelemn şi-l vei turna pe capul lui şi-i vei zice: Aşa grăieşte Domnul: "Te-am uns rege peste Israel!" Apoi vei deschide uşa şi vei fugi fără zăbavă".</span>
<span class="v-num v-4">4&nbsp;</span><span class="v K29_4" data-id="K29_4">Şi tânărul, profetul, s'a dus la Ramotul Galaadului.</span>
<span class="v-num v-5">5&nbsp;</span><span class="v K29_5" data-id="K29_5">Şi a intrat. Şi, iată, acolo şedeau căpitanii oastei. Şi a zis: "Căpitane, am ceva să-ţi spun". Iar Iehu a zis: "Căruia dintre noi?" Acela a zis: "Ţie, căpitane".</span>
<span class="v-num v-6">6&nbsp;</span><span class="v K29_6" data-id="K29_6">Şi s'a sculat şi a intrat în casă; şi a turnat untdelemnul pe capul său şi i-a zis: "Aşa grăieşte Domnul, Dumnezeul lui Israel: "Te-am uns să fii rege peste poporul Domnului, peste Israel.</span>
<span class="v-num v-7">7&nbsp;</span><span class="v K29_7" data-id="K29_7">Şi vei nimici de dinaintea Mea casa lui Ahab, stăpânul tău, şi vei răzbuna sângele robilor mei, profeţii, şi sângele tuturor slujitorilor Domnului, din mâna Izabelei,</span>
<span class="v-num v-8">8&nbsp;</span><span class="v K29_8" data-id="K29_8">şi din mâna întregii case a lui Ahab; din casa lui Ahab vei stârpi toată partea bărbătească, fie rob, fie liber în Israel .</span>
<span class="v-num v-9">9&nbsp;</span><span class="v K29_9" data-id="K29_9">Şi voi face cu casa lui Ahab aşa cum am făcut cu casa lui Ieroboam, fiul lui Nabat, şi cu casa lui Baeşa, fiul lui Ahia.</span>
<span class="v-num v-10">10&nbsp;</span><span class="v K29_10" data-id="K29_10">Câinii o vor mânca pe Izabela în câmpul Izreel, şi nu va fi cine s'o îngroape"". Şi a deschis uşa şi a fugit.</span>
<span class="v-num v-11">11&nbsp;</span><span class="v K29_11" data-id="K29_11">Iehu a ieşit la servii domnului său, iar aceia i-au zis: "E bine? De ce-a venit la tine bezmeticul acesta ?" El le-a zis: "Voi cunoaşteţi omul şi ce mi-a spus".</span>
<span class="v-num v-12">12&nbsp;</span><span class="v K29_12" data-id="K29_12">Dar ei au zis: "N'ai dreptate; spune-ne acum". Atunci Iehu le-a zis: "Asta şi asta mi-a grăit; şi mi-a spus: "Aşa grăieşte Domnul: - Te-am uns rege peste Israel"".</span>
<span class="v-num v-13">13&nbsp;</span><span class="v K29_13" data-id="K29_13">Iar ei, auzind aceasta, s'au grăbit să-şi ia fiecare haina şi să şi-o pună sub el, ca să pară că stă mai sus... Şi au sunat din trâmbiţă, strigând: "Iehu este rege!"</span>
<span class="v-num v-14">14&nbsp;</span><span class="v K29_14" data-id="K29_14">Iehu, fiul lui Iosafat, fiul lui Nimşi, s'a ridicat împotriva lui Ioram - acest Ioram apăra Ramotul Galaadului şi întregul Israel împotriva lui Hazael, regele Siriei.</span>
<span class="v-num v-15">15&nbsp;</span><span class="v K29_15" data-id="K29_15">Iar regele Ioram se întorsese să se vindece în Izreel de rănile pe care i le făcuseră Sirienii în războiul său cu Hazael, regele Siriei. Şi a zis Iehu: "Dacă sunteţi într'un cuget cu mine, să nu iasă din cetate vreun fugar care să se ducă şi să dea de veste în Izreel".</span>
<span class="v-num v-16">16&nbsp;</span><span class="v K29_16" data-id="K29_16">Iehu a încălecat şi a pornit şi s'a coborât la Izreel - căci Ioram, regele lui Israel, se vindeca în Izreel de săgetăturile cu care Sirienii îl răniseră la Ramot, în războiul cu Hazael, regele Siriei (căci el era bărbat tare şi puternic ) - unde se coborâse Ohozia, regele lui Iuda, să-l vadă pe Ioram.</span>
<span class="v-num v-17">17&nbsp;</span><span class="v K29_17" data-id="K29_17">Iar un străjer s'a suit în turnul lui Izreel şi a văzut praful pe care Iehu îl stârnea apropiindu-se; şi a zis: "Văd praf". Şi i-a zis Ioram: "Ia un călăreţ şi trimite-l în întâmpinare şi să zică: "Cu pace vii?"</span>
<span class="v-num v-18">18&nbsp;</span><span class="v K29_18" data-id="K29_18">Călăreţul s'a dus să-i întâmpine şi a zis: "Aşa grăieşte regele: - Cu pace vii?" Dar Iehu a zis: "Ce ai tu de-a face cu pacea?: Treci în spatele meu!" Iar străjerul a spus, zicând: "Trimisul a ajuns la ei, dar de întors nu s'a întors".</span>
<span class="v-num v-19">19&nbsp;</span><span class="v K29_19" data-id="K29_19">Atunci a trimis un alt călăreţ, care s'a dus la el şi i-a zis: "Aşa grăieşte regele: - Cu pace vii?" Dar Iehu i-a zis: "Ce ai tu de-a face cu pacea?: Treci în spatele meu!"</span>
<span class="v-num v-20">20&nbsp;</span><span class="v K29_20" data-id="K29_20">Iar străjerul a spus, zicând: "A ajuns la ei, dar de întors nu s'a întors. Dar cel ce mână este Iehu, fiul lui Nimşi, căci aleargă ca un apucat".</span>
<span class="v-num v-21">21&nbsp;</span><span class="v K29_21" data-id="K29_21">Atunci Ioram a zis: "Înhamă!"; şi au înhămat caii la car. Şi au ieşit Ioram, regele lui Israel, şi Ohozia, regele lui Iuda, fiecare în carul său, şi s'au dus să-l întâmpine pe Iehu; şi l-au aflat la ţarina lui Nabot Izreeliteanul.</span>
<span class="v-num v-22">22&nbsp;</span><span class="v K29_22" data-id="K29_22">Şi a fost că atunci când Ioram l-a văzut pe Iehu, i-a zis: "Cu pace vii, Iehu?" Dar Iehu a zis: "Ce fel de pace?: încă mai puiesc destrăbălările mamei tale Izabela şi multele ei vrăjitorii...".</span>
<span class="v-num v-23">23&nbsp;</span><span class="v K29_23" data-id="K29_23">Atunci Ioram şi-a întors mâinile şi a fugit, zicându-i lui Ohozia: "Trădare, Ohozia!"</span>
<span class="v-num v-24">24&nbsp;</span><span class="v K29_24" data-id="K29_24">Dar Iehu şi-a încordat arcul cu toată întreaga lui putere şi l-a lovit pe Ioram între umeri; săgeata i-a trecut prin inimă, iar el a căzut pe genunchi.</span>
<span class="v-num v-25">25&nbsp;</span><span class="v K29_25" data-id="K29_25">Şi a zis Iehu către Bidcar, căpetenia oştirii: "Aruncă-l în ţarina lui Nabot Izreelitul!: adu-ţi aminte că'n timp ce noi doi călăream în urma lui Ahab, tatăl său, Domnul a aruncat asupră-i această prezicere, zicând:</span>
<span class="v-num v-26">26&nbsp;</span><span class="v K29_26" data-id="K29_26">- Ieri am văzut sângele lui Nabot şi sângele fiilor săi, zice Domnul; aici, în ţarina aceasta, aici îl voi răzbuna, zice Domnul... Aşadar, ridică-l şi aruncă-l în această ţarină, după cuvântul Domnului!"</span>
<span class="v-num v-27">27&nbsp;</span><span class="v K29_27" data-id="K29_27">Iar Ohozia, regele lui Iuda, văzând aceasta, a fugit pe drumul ce duce la Bethagan . Iar Iehu a alergat după el şi a zis: "Şi pe ăsta!" Şi cineva l-a lovit în car, în dreptul Gurului care este lângă Ibleam. El a fugit la Meghiddo şi a murit acolo.</span>
<span class="v-num v-28">28&nbsp;</span><span class="v K29_28" data-id="K29_28">Iar servii săi l-au pus în car şi l-au dus la Ierusalim şi l-au îngropat în mormântul său din cetatea lui David.</span>
<span class="v-num v-29">29&nbsp;</span><span class="v K29_29" data-id="K29_29">Ohozia devenise rege în cel de al unsprezecelea an al domniei lui Ioram, fiul lui Ahab.</span>
<span class="v-num v-30">30&nbsp;</span><span class="v K29_30" data-id="K29_30">Apoi Iehu a venit în Izreel. Iar Izabela, auzind de aceasta, şi-a vopsit ochii şi şi-a împodobit capul şi s'a uitat pe fereastră</span>
<span class="v-num v-31">31&nbsp;</span><span class="v K29_31" data-id="K29_31">în timp ce Iehu intra în cetate . Şi a zis: "Oare Zimri, ucigaşul stăpânului său, va avea el pace?"</span>
<span class="v-num v-32">32&nbsp;</span><span class="v K29_32" data-id="K29_32">El şi-a ridicat capul spre fereastră, a văzut-o şi a zis: "Cine eşti tu? Vino cu mine jos!" Spre el, jos, se uitau de sus doi eunuci.</span>
<span class="v-num v-33">33&nbsp;</span><span class="v K29_33" data-id="K29_33">El le-a zis: "Aruncaţi-o jos!" Iar ei au aruncat-o ; sângele ei a stropit peretele şi caii, care au călcat-o în picioare.</span>
<span class="v-num v-34">34&nbsp;</span><span class="v K29_34" data-id="K29_34">Iar Iehu a intrat şi a mâncat şi a băut şi a zis: "Aveţi grijă acum de blestemata aia şi s'o îngropaţi, că e fiică de rege".</span>
<span class="v-num v-35">35&nbsp;</span><span class="v K29_35" data-id="K29_35">Şi s'au dus s'o îngroape, dar din ea nu s'a mai găsit decât capul, picioarele şi palmele mâinilor.</span>
<span class="v-num v-36">36&nbsp;</span><span class="v K29_36" data-id="K29_36">Şi s'au întors şi i-au spus lui Iehu, iar el a zis: "E cuvântul Domnului, pe care El l-a grăit prin robul Său Ilie Tesviteanul, zicând: - În ţarina Izreel o să mănânce câinii cărnurile Izabelei ;</span>
<span class="v-num v-37">37&nbsp;</span><span class="v K29_37" data-id="K29_37">şi va fi stârvul Izabelei ca gunoiul pe ogorul din câmpul Izreel, aşa că nimeni nu va putea să zică: - Aceasta e Izabela!...".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K28.html">&lt;</a>
<a class="home" href="index.html">=</a>
<a class="next" href="K210.html">&gt;</a>
</div></div>
</body>
</html>