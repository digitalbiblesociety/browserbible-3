<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>AMOS 9 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AM.html">Biblia Ortodoxă Română Sinodală (2006)</a><a class="location" href="AM.html">AMOS 9</a><a class="prev" href="AM8.html">&lt;</a>
<a class="home" href="index.html">=</a>
<a class="next" href="MC1.html">&gt;</a>
</div></div>
<div class="section chapter AM AM9 ron_bor ron " dir="ltr" lang="ron" data-id="AM9" data-nextid="MC1" data-previd="AM8">
<div class="c">9</div>
<div class="p">
<span class="v-num v-1">1&nbsp;</span><span class="v AM9_1" data-id="AM9_1">Văzut-am pe Domnul stând lângă altar şi a zis: "Loveşte capetele stâlpilor ca să cadă tavanul, prăvăleşte-le peste capetele tuturor, iar pe cei ce vor scăpa, cu sabia îi voi omorî. Nimeni nu se va izbăvi cu fuga şi nici unul nu-şi va scăpa viaţa!</span>
<span class="v-num v-2">2&nbsp;</span><span class="v AM9_2" data-id="AM9_2">Dacă se vor strecura în locuinţa morţilor, de acolo mâna Mea îi va apuca, şi de se vor sui în cer, îi voi da jos de acolo;</span>
<span class="v-num v-3">3&nbsp;</span><span class="v AM9_3" data-id="AM9_3">Dacă se vor ascunde pe vârful Carmelului şi acolo îi voi prinde şi îi voi apuca. De se vor ascunde dinaintea ochilor Mei în fundul mării, voi da poruncă şarpelui şi îi va muşca.</span>
<span class="v-num v-4">4&nbsp;</span><span class="v AM9_4" data-id="AM9_4">În robie de se vor duce înaintea vrăjmaşilor lor, şi acolo voi da poruncă şi sabia îi va ucide, căci ochii Mei Eu îi aţintesc spre rău iar nu spre bine!</span>
<span class="v-num v-5">5&nbsp;</span><span class="v AM9_5" data-id="AM9_5">Domnul Dumnezeu Savaot se atinge de pământ, şi el se topeşte şi toţi locuitorii sînt cuprinşi de jale. Pământul se înalţă ca Nilul şi descreşte ca fluviul Egiptului.</span>
<span class="v-num v-6">6&nbsp;</span><span class="v AM9_6" data-id="AM9_6">El a zidit locuinţele Sale înalte în ceruri şi bolta cea de peste pământ a întemeiat-o. El cheamă apele mării şi le revarsă peste faţa a tot pământul. Domnul este numele Lui.</span>
<span class="v-num v-7">7&nbsp;</span><span class="v AM9_7" data-id="AM9_7">"Oare nu sunteţi voi, feciori ai lui Israel, pentru Mine, ca şi Cuşiţii?", zice Domnul. "Oare n-am scos Eu pe Israeliţi din pământul Egiptului, pe Filisteni din Caftor şi pe sirieni din Chir?"</span>
<span class="v-num v-8">8&nbsp;</span><span class="v AM9_8" data-id="AM9_8">Iată ochii Domnului Dumnezeu privesc spre împărăţia cea păcătoasă şi Eu o voi nimici de pe faţa pământului! Dar nu voi distruge casa lui Iacov, zice Domnul!</span>
<span class="v-num v-9">9&nbsp;</span><span class="v AM9_9" data-id="AM9_9">Căci iată, voi da porunci şi vă voi vântura printre toate neamurile, pe voi cei din neamul lui Israel, precum vânturi grâul la ciur, ca nici o pietricică să nu cadă pe pământ.</span>
<span class="v-num v-10">10&nbsp;</span><span class="v AM9_10" data-id="AM9_10">De sabie vor pieri toţi păcătoşii cei din poporul Meu, care zic: "Prăpădul nu ne va atinge şi peste noi nu va da".</span>
<span class="v-num v-11">11&nbsp;</span><span class="v AM9_11" data-id="AM9_11">În ziua aceea voi ridica cortul cel căzut al lui David şi voi drege spărturile lui şi dărâmăturile le voi ridica la loc şi-l voi zidi ca în vremurile cele dintru început;</span>
<span class="v-num v-12">12&nbsp;</span><span class="v AM9_12" data-id="AM9_12">Ca astfel ei să ia în stăpânire rămăşiţa Edomului şi toate popoarele peste care s-a chemat numele Meu, zice Domnul, Care face acestea.</span>
<span class="v-num v-13">13&nbsp;</span><span class="v AM9_13" data-id="AM9_13">Iată vin zile, zice Domnul, când cel ce ară va ajunge din urmă pe cel ce seceră, şi cel ce calcă strugurii pe cel ce seamănă. şi munţii vor picura must şi toate colinele se vor topi.</span>
<span class="v-num v-14">14&nbsp;</span><span class="v AM9_14" data-id="AM9_14">Şi Eu voi întoarce din robie pe poporul Meu Israel, şi ei vor zidi cetăţile cele pustiite şi le vor locui, vor sădi vii şi vor bea din vinul lor, vor face grădini şi din roadele lor vor mânca.</span>
<span class="v-num v-15">15&nbsp;</span><span class="v AM9_15" data-id="AM9_15">Şi îi voi răsădi în pământul lor şi nu vor mai fi smulşi din ţara pe care le-am dat-o în stăpânire", zice Domnul Dumnezeul tău.</span>
</div>
</div>
<div class="footnotes">

</div>

<div class="footer"><div class="nav">
<a class="prev" href="AM8.html">&lt;</a>
<a class="home" href="index.html">=</a>
<a class="next" href="MC1.html">&gt;</a>
</div></div>
</body>
</html>