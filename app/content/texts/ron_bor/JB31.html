<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 31 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">Biblia Ortodoxă Română Sinodală (2006)</a><a class="location" href="JB.html">CARTEA LUI IOV 31</a><a class="prev" href="JB30.html">&lt;</a>
<a class="home" href="index.html">=</a>
<a class="next" href="JB32.html">&gt;</a>
</div></div>
<div class="section chapter JB JB31 ron_bor ron " dir="ltr" lang="ro" data-id="JB31" data-nextid="JB32" data-previd="JB30">
<div class="c">31</div>
<div class="p">
<span class="v-num v-1">1&nbsp;</span><span class="v JB31_1" data-id="JB31_1">Făcusem legământ cu ochii mei şi asupra unei fecioare nu-i ridicam.</span>
<span class="v-num v-2">2&nbsp;</span><span class="v JB31_2" data-id="JB31_2">Şi care este partea pe care Dumnezeu o trimite din ceruri şi ce câştig hărăzeşte, din înălţime, Cel Atotputernic?</span>
<span class="v-num v-3">3&nbsp;</span><span class="v JB31_3" data-id="JB31_3">Nefericirea nu este ea oare pentru cel nedrept şi nenorocirea pentru făptuitorii fărădelegii?</span>
<span class="v-num v-4">4&nbsp;</span><span class="v JB31_4" data-id="JB31_4">Nu vede, oare, Dumnezeu căile mele şi nu numără El toţi paşii mei?</span>
<span class="v-num v-5">5&nbsp;</span><span class="v JB31_5" data-id="JB31_5">Umblat-am oare întru minciună şi picioarele mele au zorit spre înşelăciune?</span>
<span class="v-num v-6">6&nbsp;</span><span class="v JB31_6" data-id="JB31_6">Să mă cântărească în cumpăna dreptăţii şi Dumnezeu să cunoască neprihănirea mea.</span>
<span class="v-num v-7">7&nbsp;</span><span class="v JB31_7" data-id="JB31_7">Dacă paşii mei s-au abătut de la calea cea dreaptă şi inima mea a fost târâtă de ochii mei, iar de mâinile mele s-a lipit vreo murdărie,</span>
<span class="v-num v-8">8&nbsp;</span><span class="v JB31_8" data-id="JB31_8">Atunci altul să mănânce ceea ce eu semăn şi vlăstarii mei să fie scoşi din rădăcină!</span>
<span class="v-num v-9">9&nbsp;</span><span class="v JB31_9" data-id="JB31_9">Dacă inima mea a fost amăgită de vreo femeie şi am stat de pândă la uşa aproapelui meu,</span>
<span class="v-num v-10">10&nbsp;</span><span class="v JB31_10" data-id="JB31_10">Atunci nevasta mea să învârtească la râşniţă pentru altul şi alţii să aibă parte de ea.</span>
<span class="v-num v-11">11&nbsp;</span><span class="v JB31_11" data-id="JB31_11">Căci aceasta ar fi o urâciune, o nelegiuire vrednică de pedeapsa judecătorilor,</span>
<span class="v-num v-12">12&nbsp;</span><span class="v JB31_12" data-id="JB31_12">Un foc care mistuie până la iad şi care nimiceşte toată strânsura mea;</span>
<span class="v-num v-13">13&nbsp;</span><span class="v JB31_13" data-id="JB31_13">Dacă aş fi nesocotit dreptul slugii sau al slujnicei mele, în socotelile lor cu mine,</span>
<span class="v-num v-14">14&nbsp;</span><span class="v JB31_14" data-id="JB31_14">Ce mă voi face eu; când Dumnezeu se va ridica şi ce răspuns ti voi da, când va lua procesul în cercetare?</span>
<span class="v-num v-15">15&nbsp;</span><span class="v JB31_15" data-id="JB31_15">Cel ce m-a făcut pe mine în pântecele mamei mele nu l-a făcut şi pe robul meu? Nu este, oare, El singur Care ne-a alcătuit în pântece?</span>
<span class="v-num v-16">16&nbsp;</span><span class="v JB31_16" data-id="JB31_16">Datu-m-am, oare, în lături, când săracul dorea ceva şi lăsat-am să se stingă de plânsete ochii văduvelor?</span>
<span class="v-num v-17">17&nbsp;</span><span class="v JB31_17" data-id="JB31_17">Mâncam, oare, singur bucata mea de pâine şi orfanului nu-i dădeam din ea?</span>
<span class="v-num v-18">18&nbsp;</span><span class="v JB31_18" data-id="JB31_18">Dimpotrivă, din tinereţile mele, am crescut pe orfan ca un tată şi de la naştere, am călăuzit pe văduvă.</span>
<span class="v-num v-19">19&nbsp;</span><span class="v JB31_19" data-id="JB31_19">Dacă vedeam un nenorocit fără haină şi vreun sărac care n-avea cămaşă pe el,</span>
<span class="v-num v-20">20&nbsp;</span><span class="v JB31_20" data-id="JB31_20">Nu mă binecuvântau coapsele lui şi nu-l încălzea lâna mieilor mei?</span>
<span class="v-num v-21">21&nbsp;</span><span class="v JB31_21" data-id="JB31_21">Dacă am repezit mâna mea împotriva vreunui orfan, fiindcă vedeam că am sprijinitori la masa judecăţii,</span>
<span class="v-num v-22">22&nbsp;</span><span class="v JB31_22" data-id="JB31_22">Atunci să cadă umărul meu din încheietură şi braţul meu să se dezlege de osul celălalt!</span>
<span class="v-num v-23">23&nbsp;</span><span class="v JB31_23" data-id="JB31_23">Dar eu mă temeam de pedeapsa lui Dumnezeu şi înaintea măreţiei Lui nu puteam să stau.</span>
<span class="v-num v-24">24&nbsp;</span><span class="v JB31_24" data-id="JB31_24">Mi-am pus eu încrederea în aur sau am zis aurului lămurit: Tu eşti nădejdea mea?</span>
<span class="v-num v-25">25&nbsp;</span><span class="v JB31_25" data-id="JB31_25">Ori eram fericit peste măsură, că aveam atâta avere şi că mâna mea agonisise mult?</span>
<span class="v-num v-26">26&nbsp;</span><span class="v JB31_26" data-id="JB31_26">Ori când vedeam soarele în strălucirea lui şi luna înaintând cu măreţie,</span>
<span class="v-num v-27">27&nbsp;</span><span class="v JB31_27" data-id="JB31_27">A fost inima mea amăgită în taină şi am dus eu mâna la gură, ca s-o sărut?</span>
<span class="v-num v-28">28&nbsp;</span><span class="v JB31_28" data-id="JB31_28">Şi aceasta ar fi fost o mare fărădelege, fiindcă aş fi tăgăduit pe Dumnezeul cel Preaînalt.</span>
<span class="v-num v-29">29&nbsp;</span><span class="v JB31_29" data-id="JB31_29">M-am bucurat eu de nenorocirea duşmanului meu şi am tresăltat când vreo răutate dăduse peste el?</span>
<span class="v-num v-30">30&nbsp;</span><span class="v JB31_30" data-id="JB31_30">Eu n-am îngăduit limbii mele să greşească şi să ceară moartea duşmanului, blestemându-l.</span>
<span class="v-num v-31">31&nbsp;</span><span class="v JB31_31" data-id="JB31_31">Oamenii care ţineau de casa mea ziceau: "Unde s-ar găsi vreunul care să nu se fi săturat la masa lui?"</span>
<span class="v-num v-32">32&nbsp;</span><span class="v JB31_32" data-id="JB31_32">Străinul nu petrecea noaptea niciodată afară; porţile mele le deschideam călătorului.</span>
<span class="v-num v-33">33&nbsp;</span><span class="v JB31_33" data-id="JB31_33">Acoperit-am eu, ca lumea cealaltă, păcatele mele, ascunzând, în sânul meu, greşeala făptuită,</span>
<span class="v-num v-34">34&nbsp;</span><span class="v JB31_34" data-id="JB31_34">Pentru că, adică, mă temeam de zarva cetăţii şi mă înspăimânta dispreţul cetăţenilor şi atunci rămâneam fără glas şi nu mai mă arătam în poartă?</span>
<span class="v-num v-35">35&nbsp;</span><span class="v JB31_35" data-id="JB31_35">O, cine, îmi va da pe cineva care să mă asculte? Iată aici iscălitura mea! Cel Atotputernic să-mi răspundă! Iar învinuirea scrisă de potrivnicii mei,</span>
<span class="v-num v-36">36&nbsp;</span><span class="v JB31_36" data-id="JB31_36">Voi purta-o pe umărul meu, voi înnoda-o în jurul capului meu, ca o cunună.</span>
<span class="v-num v-37">37&nbsp;</span><span class="v JB31_37" data-id="JB31_37">Îi voi da socoteală de toţi paşii mei, ca un principe mă voi înfăţişa înaintea Lui.</span>
<span class="v-num v-38">38&nbsp;</span><span class="v JB31_38" data-id="JB31_38">Nu cumva ogoarele mele cer răzbunare împotriva mea şi brazdele lor sunt prididite de lacrimi?</span>
<span class="v-num v-39">39&nbsp;</span><span class="v JB31_39" data-id="JB31_39">Nu cumva m-am înfruptat din roadele lor şi n-am plătit şi am făcut pe vechii lor stăpâni să se plângă de mine?</span>
<span class="v-num v-40">40&nbsp;</span><span class="v JB31_40" data-id="JB31_40">Dacă ar fi aşa, atunci să crească pe ele pălămidă în loc de grâu şi neghină în loc de orz!" Aici cuvintele lui Iov se termină.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB30.html">&lt;</a>
<a class="home" href="index.html">=</a>
<a class="next" href="JB32.html">&gt;</a>
</div></div>
</body>
</html>