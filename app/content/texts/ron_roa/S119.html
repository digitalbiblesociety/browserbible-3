<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 19 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S1.html">CARTEA ÎNTÂI A REGILOR 19</a><a class="prev" href="S118.html">&lt;</a>
<a class="home" href="index.html">=</a>
<a class="next" href="S120.html">&gt;</a>
</div></div>
<div class="section chapter S1 S119 ron_roa ron " dir="ltr" lang="ron" data-id="S119" data-nextid="S120" data-previd="S118">
<div class="c">19</div>
<div class="p">
<span class="v-num v-1">1&nbsp;</span><span class="v S119_1" data-id="S119_1">Saul i-a spus fiului său Ionatan, precum şi tuturor slujitorilor săi, să-l ucidă pe David. Ionatan însă, fiul lui Saul, ţinea foarte mult la David.</span>
<span class="v-num v-2">2&nbsp;</span><span class="v S119_2" data-id="S119_2">Şi Ionatan i-a spus lui David, zicând: "Saul, tatăl meu, caută să te omoare. Aşadar, păzeşte-te; mâine-dimineaţă ascunde-te şi rămâi ascuns.</span>
<span class="v-num v-3">3&nbsp;</span><span class="v S119_3" data-id="S119_3">Iar eu voi ieşi şi voi sta aproape de tatăl meu în câmpul unde vei fi tu şi-i voi vorbi tatălui meu despre tine; atunci voi vedea care-i va fi răspunsul şi-ţi voi da de ştire."</span>
<span class="v-num v-4">4&nbsp;</span><span class="v S119_4" data-id="S119_4">Ionatan l-a vorbit de bine pe David în faţa lui Saul, părintele său, şi i-a zis: "Să nu păcătuiască regele împotriva servului tău David, fiindcă nici el nu a păcătuit împotriva ta, iar faptele lui sunt foarte bune.</span>
<span class="v-num v-5">5&nbsp;</span><span class="v S119_5" data-id="S119_5">Punându-şi viaţa în primejdie, el l-a ucis pe Filistean, iar Domnul a făcut mare biruinţă; şi tot Israelul a văzut şi s'a bucurat. Atunci, de ce să păcătuieşti tu împotriva unui sânge nevinovat, să-l ucizi pe David fără nici o pricină?"</span>
<span class="v-num v-6">6&nbsp;</span><span class="v S119_6" data-id="S119_6">Iar Saul a ascultat de cuvântul lui Ionatan; şi s'a jurat Saul, zicând: "Viu este Domnul!; el nu va muri!"</span>
<span class="v-num v-7">7&nbsp;</span><span class="v S119_7" data-id="S119_7">Atunci Ionatan l-a chemat pe David şi i-a spus toate cuvintele acestea. Şi l-a adus Ionatan pe David la Saul; şi era pe lângă el ca şi mai înainte.</span>
<span class="v-num v-8">8&nbsp;</span><span class="v S119_8" data-id="S119_8">Şi a fost din nou război împotriva lui Saul. Iar David s'a purtat ca un viteaz şi s'a luptat cu Filistenii şi i-a lovit cu mare măcel, iar aceia au fugit din faţa lui.</span>
<span class="v-num v-9">9&nbsp;</span><span class="v S119_9" data-id="S119_9">Şi un duh rău de la Dumnezeu era asupra lui Saul; el se odihnea în casă, avându-şi suliţa în mână, iar David, cu mâinile pe strune, cânta la harpă.</span>
<span class="v-num v-10">10&nbsp;</span><span class="v S119_10" data-id="S119_10">Şi Saul căuta să-l lovească pe David cu suliţa, dar David s'a ferit repede din faţa lui Saul, aşa că suliţa s'a înfipt în perete. Iar David a fugit şi a scăpat.</span>
<span class="v-num v-11">11&nbsp;</span><span class="v S119_11" data-id="S119_11">Şi a fost că'n noaptea aceea a trimis Saul nişte soli la casa lui David ca să-l pândească, cu scopul de a-l ucide dimineaţa. Iar Micol, femeia lui David, i-a spus, zicând: "Dacă'n noaptea asta nu-ţi vei scăpa viaţa, mâine vei fi ucis".</span>
<span class="v-num v-12">12&nbsp;</span><span class="v S119_12" data-id="S119_12">Aşa că Micol l-a lăsat în jos pe fereastră, iar el a plecat şi a fugit şi a scăpat.</span>
<span class="v-num v-13">13&nbsp;</span><span class="v S119_13" data-id="S119_13">Iar Micol a luat o păpuşă mare şi a pus-o în pat şi i-a aşezat pe cap o pernă din păr de capră şi a învelit-o cu un ţol.</span>
<span class="v-num v-14">14&nbsp;</span><span class="v S119_14" data-id="S119_14">Când Saul a trimis soli ca să-l ia pe David, ea le-a spus că e bolnav.</span>
<span class="v-num v-15">15&nbsp;</span><span class="v S119_15" data-id="S119_15">Dar el a trimis din nou la David, zicând: "Să mi-l aduceţi cu pat cu tot, ca să-l omor!"</span>
<span class="v-num v-16">16&nbsp;</span><span class="v S119_16" data-id="S119_16">Iar solii s'au dus; şi, iată, în pat o păpuşă mare, având pe cap o pernă din păr de capră...</span>
<span class="v-num v-17">17&nbsp;</span><span class="v S119_17" data-id="S119_17">Atunci a zis Saul către Micol: "De ce m'ai înşelat tu astfel şi l-ai lăsat pe duşmanul meu să plece şi el a scăpat?" Iar Micol i-a zis lui Saul: "El mi-a zis: Lasă-mă să plec!; că dacă nu, te voi ucide".</span>
<span class="v-num v-18">18&nbsp;</span><span class="v S119_18" data-id="S119_18">Aşa că David a fugit şi a scăpat şi s'a dus la Samuel în Rama şi i-a spus tot ce-i făcuse Saul. Apoi Samuel şi David au plecat şi au locuit în Naiotul Ramei .</span>
<span class="v-num v-19">19&nbsp;</span><span class="v S119_19" data-id="S119_19">Şi i s'a spus lui Saul: "Iată, David se află în Naiotul Ramei".</span>
<span class="v-num v-20">20&nbsp;</span><span class="v S119_20" data-id="S119_20">Atunci Saul a trimis soli ca să-l prindă pe David. Iar ei au văzut ceata profeţilor şi pe Samuel stând în fruntea lor. Şi Duhul lui Dumnezeu a venit peste solii lui Saul, şi au profetizat şi ei.</span>
<span class="v-num v-21">21&nbsp;</span><span class="v S119_21" data-id="S119_21">Şi i s'a spus lui Saul; el a trimis alţi soli, dar şi aceştia au profetizat; şi a mai trimis un al treilea rând de soli, dar şi aceştia au profetizat.</span>
<span class="v-num v-22">22&nbsp;</span><span class="v S119_22" data-id="S119_22">Atunci Saul s'a aprins de mânie şi s'a dus el însuşi la Rama şi a mers până la izvorul ariei din Soco; şi a întrebat, zicând: "Unde sunt Samuel şi David?" Şi i-au spus: "Iată, în Naiotul Ramei."</span>
<span class="v-num v-23">23&nbsp;</span><span class="v S119_23" data-id="S119_23">Şi de acolo s'a dus la Naiotul Ramei. Şi Duhul lui Dumnezeu a venit peste el şi a mers profetizând până ce a ajuns în Naiotul Ramei.</span>
<span class="v-num v-24">24&nbsp;</span><span class="v S119_24" data-id="S119_24">Şi şi-a dezbrăcat hainele şi a profetizat în faţa lor; şi a şezut, dezbrăcat, toată ziua aceea şi toată noaptea. De aceea au zis: "Oare şi Saul este printre profeţi?"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S118.html">&lt;</a>
<a class="home" href="index.html">=</a>
<a class="next" href="S120.html">&gt;</a>
</div></div>
</body>
</html>