<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 28 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 28</a><a class="prev" href="R227.html">&lt;</a>
<a class="home" href="index.html">=</a>
<a class="next" href="R229.html">&gt;</a>
</div></div>
<div class="section chapter R2 R228 ron_bor ron " dir="ltr" lang="ron" data-id="R228" data-nextid="R229" data-previd="R227">
<div class="c">28</div>
<div class="p">
<span class="v-num v-1">1&nbsp;</span><span class="v R228_1" data-id="R228_1">Ahaz era de douăzeci de ani când a fost făcut rege şi a domnit şaisprezece ani în Ierusalim; însă el n-a făcut lucruri plăcute înaintea ochilor Domnului, precum făcuse David, strămoşul lui,</span>
<span class="v-num v-2">2&nbsp;</span><span class="v R228_2" data-id="R228_2">Ci a mers pe urmele regilor lui Israel şi a făcut chiar chipuri turnate de baali.</span>
<span class="v-num v-3">3&nbsp;</span><span class="v R228_3" data-id="R228_3">A săvârşit tămâieri în valea fiilor lui Hinom şi a trecut pe fiii săi prin foc făcând urâciunile popoarelor pe care le alungase Domnul dinaintea fiilor lui Israel.</span>
<span class="v-num v-4">4&nbsp;</span><span class="v R228_4" data-id="R228_4">A adus jertfe şi tămâieri pe înălţimi, pe dealuri şi pe sub orice copac înfrunzit.</span>
<span class="v-num v-5">5&nbsp;</span><span class="v R228_5" data-id="R228_5">De aceea l-a dat Domnul Dumnezeu în mâna regelui Sirienilor, care l-au lovit şi i-au luat o mulţime de robi şi i-au dus în Damasc. De asemenea a mai fost dat şi în mâna regelui lui Israel, care şi acela a pricinuit mari pierderi regatului său;</span>
<span class="v-num v-6">6&nbsp;</span><span class="v R228_6" data-id="R228_6">Căci Pecah, fiul lui Remalia, regele lui Israel, a ucis într-o singură zi o sută douăzeci de mii în Iuda, toţi numai oameni de război, pentru că aceia părăsiseră pe Domnul Dumnezeul părinţilor lor.</span>
<span class="v-num v-7">7&nbsp;</span><span class="v R228_7" data-id="R228_7">Iar Zicri, un viteaz din Efraim, a ucis pe Maaseia, fiul regelui, pe Azricam, căpetenia curţii, şi pe Elcana, care era al doilea după rege.</span>
<span class="v-num v-8">8&nbsp;</span><span class="v R228_8" data-id="R228_8">Şi au luat fiii lui Israel de la fraţii lor din Iuda două sute de mii de femei, băieţi şi fete, ca robi; de asemenea au luat de la ei şi multă pradă şi au dus prada în Samaria.</span>
<span class="v-num v-9">9&nbsp;</span><span class="v R228_9" data-id="R228_9">Acolo însă se afla un prooroc al Domnului, care se numea Oded. Acesta a ieşit înaintea oştirii care venea la Samaria şi le-a zis: "Iată Domnul Dumnezeul părinţilor voştri, fiind mâniat pe Iuda, i-a dat în mâinile voastre, şi voi i-aţi ucis cu o sălbăticie care a ajuns până la cer.</span>
<span class="v-num v-10">10&nbsp;</span><span class="v R228_10" data-id="R228_10">Şi acum vă gândiţi să vă faceţi robi şi roabe pe fiii lui Iuda şi ai Ierusalimului.</span>
<span class="v-num v-11">11&nbsp;</span><span class="v R228_11" data-id="R228_11">Aşadar, ascultaţi-mă şi duceţi înapoi pe robii care i-aţi luat de la fraţii voştri; căci altfel flacăra mâniei Domnului va fi peste voi".</span>
<span class="v-num v-12">12&nbsp;</span><span class="v R228_12" data-id="R228_12">Atunci s-au sculat unii din căpeteniile fiilor lui Efraim: Azaria, fiul lui Iohanan, Berechia, fiul lui Meşilemot, Iezechia, fiul lui Şalum şi Amasa, fiul lui Hadlai, împotriva celor care se întorceau din război</span>
<span class="v-num v-13">13&nbsp;</span><span class="v R228_13" data-id="R228_13">Şi le-au zis: "Să nu aduceţi pe robi aici, pentru că am fi vinovaţi înaintea Domnului. Vreţi să mai adăugaţi la păcatele noastre şi la vinovăţiile noastre? Căci şi aşa este mare vinovăţia noastră şi văpaia mâniei Domnului este peste Israel".</span>
<span class="v-num v-14">14&nbsp;</span><span class="v R228_14" data-id="R228_14">Atunci ostaşii au luat pe robi şi prăzile înaintea căpeteniilor oştirii şi a întregii adunări.</span>
<span class="v-num v-15">15&nbsp;</span><span class="v R228_15" data-id="R228_15">Şi s-au sculat bărbaţii amintiţi mai sus, au luat pe robi şi din pradă au îmbrăcat pe toţi cei goi, le-au dat haine şi încălţăminte, i-au hrănit, i-au adăpat şi i-au uns cu untdelemn, şi pe toţi care erau slabi i-au pus pe asini şi i-au dus la Ierihon, cetatea finicilor, la fraţii lor; iar ei s-au întors apoi la Samaria.</span>
<span class="v-num v-16">16&nbsp;</span><span class="v R228_16" data-id="R228_16">În acea vreme a trimis regele Ahaz la regele Asirienilor, ca să-l ajute,</span>
<span class="v-num v-17">17&nbsp;</span><span class="v R228_17" data-id="R228_17">Că Edomiţii iar au venit şi au ucis pe mulţi din Iuda şi au luat robi;</span>
<span class="v-num v-18">18&nbsp;</span><span class="v R228_18" data-id="R228_18">Asemenea şi Filistenii năvăliseră în cetăţile din ţinuturile de la şes şi de la miazăzi ale lui Iuda şi luaseră Bet-Şemeşul, Aialonul, Ghederotul şi Soco cu satele care ţineau de el, Timna cu satele care ţineau de ea, şi Ghimzo cu satele lui şi se aşezaseră acolo.</span>
<span class="v-num v-19">19&nbsp;</span><span class="v R228_19" data-id="R228_19">Aşa smerise Domnul pe Iuda din pricina lui Ahaz, regele lui Iuda, pentru că dusese el pe Iuda la destrăbălare şi păcătuise greu înaintea Domnului.</span>
<span class="v-num v-20">20&nbsp;</span><span class="v R228_20" data-id="R228_20">Tiglatfalasar, regele Asiriei, a venit într-adevăr la el; însă în loc să-l ajute, i-a făcut greutăţi,</span>
<span class="v-num v-21">21&nbsp;</span><span class="v R228_21" data-id="R228_21">Pentru că Ahaz luase vistieriile din templul Domnului şi din casa regelui şi de la căpeteniile poporului şi le dăduse regelui Asiriei, dar nu spre bine.</span>
<span class="v-num v-22">22&nbsp;</span><span class="v R228_22" data-id="R228_22">Căci el şi atunci, când se afla în strâmtorare, n-a încetat a săvârşi fărădelege înaintea Domnului. Aşa era regele Ahaz.</span>
<span class="v-num v-23">23&nbsp;</span><span class="v R228_23" data-id="R228_23">El a adus jertfe dumnezeilor din Damasc, crezând că ei l-au bătut, şi zicea: "Fiindcă dumnezeii regilor Sirienilor le-au ajutat lor, le voi aduce jertfă, şi ei îmi vor ajuta şi mie". Însă ei au fost pricina căderii lui şi pricina căderii a tot Israelul.</span>
<span class="v-num v-24">24&nbsp;</span><span class="v R228_24" data-id="R228_24">Ahaz a strâns vasele templului lui Dumnezeu, le-a sfărâmat şi a încuiat uşile templului Domnului; şi şi-a făcut jertfelnice pe la toate colţurile în Ierusalim;</span>
<span class="v-num v-25">25&nbsp;</span><span class="v R228_25" data-id="R228_25">Şi prin toate cetăţile lui Iuda a făcut locuri înalte ca să tămâieze la alţi dumnezei. Prin aceasta a mâniat pe Domnul Dumnezeul părinţilor săi.</span>
<span class="v-num v-26">26&nbsp;</span><span class="v R228_26" data-id="R228_26">Celelalte fapte ale lui şi toate căile lui, cele dintâi şi cele de pe urmă, se găsesc scrise în cartea regilor lui Iuda şi ai lui Israel.</span>
<span class="v-num v-27">27&nbsp;</span><span class="v R228_27" data-id="R228_27">Şi a răposat Ahaz cu părinţii săi şi l-au înmormântat în cetate, în Ierusalim; dar nu l-au pus în gropniţele regilor lui Israel. În locul lui s-a făcut rege Iezechia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R227.html">&lt;</a>
<a class="home" href="index.html">=</a>
<a class="next" href="R229.html">&gt;</a>
</div></div>
</body>
</html>