<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNȚELEPCIUNII LUI SOLOMON 1 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="WS.html">Biblia Ortodoxă Română Sinodală (2006)</a><a class="location" href="WS.html">CARTEA ÎNȚELEPCIUNII LUI SOLOMON 1</a><a class="prev" href="E19.html">&lt;</a>
<a class="home" href="index.html">=</a>
<a class="next" href="WS2.html">&gt;</a>
</div></div>
<div class="section chapter WS WS1 ron_bor ron " dir="ltr" lang="ron" data-id="WS1" data-nextid="WS2" data-previd="E19">
<div class="mt">CARTEA ÎNȚELEPCIUNII LUI SOLOMON</div>
<div class="c">1</div>
<div class="p">
<span class="v-num v-1">1&nbsp;</span><span class="v WS1_1" data-id="WS1_1">Iubiţi dreptatea, judecători ai pământului; cugetaţi drept despre Domnul şi căutaţi-L cu inimă smerită,</span>
<span class="v-num v-2">2&nbsp;</span><span class="v WS1_2" data-id="WS1_2">Căci El Se lasă găsit celor care nu-L ispitesc şi Se arată celor care au credinţă în El.</span>
<span class="v-num v-3">3&nbsp;</span><span class="v WS1_3" data-id="WS1_3">Într-adevăr, cugetele viclene depărtează de Dumnezeu, şi puterea Lui, când Îl ispiteşti, mustră pe cei fără de minte.</span>
<span class="v-num v-4">4&nbsp;</span><span class="v WS1_4" data-id="WS1_4">Înţelepciunea nu pătrunde în sufletul viclean şi nu sălăşluieşte în trupul supus păcatului.</span>
<span class="v-num v-5">5&nbsp;</span><span class="v WS1_5" data-id="WS1_5">Duhul cel Sfânt, povăţuitorul oamenilor, fuge de vicleşug, Se depărtează de minţile fără de pricepere şi Se dă în lături când se apropie fărădelegea;</span>
<span class="v-num v-6">6&nbsp;</span><span class="v WS1_6" data-id="WS1_6">Înţelepciunea este duh iubitor de oameni şi nu lasă nepedepsit pe cel care huleşte prin vorbele sale, căci Dumnezeu este martor gândurilor celor mai ascunse şi pătrunde fără greş inimile şi aude toate cuvintele.</span>
<span class="v-num v-7">7&nbsp;</span><span class="v WS1_7" data-id="WS1_7">Duhul lui Dumnezeu umple lumea, El cuprinde toate şi ştie orice şoaptă.</span>
<span class="v-num v-8">8&nbsp;</span><span class="v WS1_8" data-id="WS1_8">Pentru aceea, cel care grăieşte lucruri nedrepte nu poate să se ascundă şi dreptatea răzbunătoare nu-l uită.</span>
<span class="v-num v-9">9&nbsp;</span><span class="v WS1_9" data-id="WS1_9">Căci chibzuinţele nelegiuitului vor fi cercetate şi zvonul vorbelor sale va ajunge până la Domnul spre pedeapsa strâmbătăţilor sale.</span>
<span class="v-num v-10">10&nbsp;</span><span class="v WS1_10" data-id="WS1_10">O ureche geloasă aude totul şi sunetul şoaptelor nu-i scapă.</span>
<span class="v-num v-11">11&nbsp;</span><span class="v WS1_11" data-id="WS1_11">Păziţi-vă deci de vorbele cârtitoare şi deşarte şi feriţi limba voastră de clevetire, fiindcă vorba cea mai tainică nu va trece fără pedeapsă şi gura mincinoasă aduce sufletului moarte.</span>
<span class="v-num v-12">12&nbsp;</span><span class="v WS1_12" data-id="WS1_12">Nu vă grăbiţi moartea prin rătăcirile vieţii voastre şi nu vă atrageţi pieirea prin fapta mâinilor voastre.</span>
<span class="v-num v-13">13&nbsp;</span><span class="v WS1_13" data-id="WS1_13">Căci Dumnezeu n-a făcut moartea şi nu se bucură de pieirea celor vii.</span>
<span class="v-num v-14">14&nbsp;</span><span class="v WS1_14" data-id="WS1_14">El a zidit toate lucrurile spre viaţă şi făpturile lumii sunt izbăvitoare; întru ele nu este sămânţă de pieire şi moartea n-are putere asupra pământului.</span>
<span class="v-num v-15">15&nbsp;</span><span class="v WS1_15" data-id="WS1_15">Dreptatea este nemuritoare, iar nedreptatea aduce moarte.</span>
<span class="v-num v-16">16&nbsp;</span><span class="v WS1_16" data-id="WS1_16">Dar cei necredincioşi îşi atrag moartea cu mâinile şi cu glasul, se uită la ea ca la o prietenă, sunt pătimaşi după ea şi au făcut legătură cu ea şi cu adevărat vrednici sunt să fie ai ei.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="E19.html">&lt;</a>
<a class="home" href="index.html">=</a>
<a class="next" href="WS2.html">&gt;</a>
</div></div>
</body>
</html>