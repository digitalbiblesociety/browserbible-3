<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 31 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JB.html">CARTEA LUI IOV 31</a><a class="prev" href="JB30.html">&lt;</a>
<a class="home" href="index.html">=</a>
<a class="next" href="JB32.html">&gt;</a>
</div></div>
<div class="section chapter JB JB31 ron_roa ron " dir="ltr" lang="ro" data-id="JB31" data-nextid="JB32" data-previd="JB30">
<div class="c">31</div>
<div class="p">
<span class="v-num v-1">1&nbsp;</span><span class="v JB31_1" data-id="JB31_1">Un legământ de taină-am făcut cu ochii mei: să nu-i opresc vreodată, cu gânduri, spre fecioară.</span>
<span class="v-num v-2">2&nbsp;</span><span class="v JB31_2" data-id="JB31_2">Şi? ce mi-a dat ca parte din ceruri Dumnezeu, sau, jos, ca moştenire din cele preaînalte?</span>
<span class="v-num v-3">3&nbsp;</span><span class="v JB31_3" data-id="JB31_3">Au nu-i sortit să piară în beznă cel nedrept şi'n grea înstrăinare nelegiuiţii toţi?</span>
<span class="v-num v-4">4&nbsp;</span><span class="v JB31_4" data-id="JB31_4">Au El nu vede care e calea mea de-aici, şi nu e El Acela ce-mi numără toţi paşii?;</span>
<span class="v-num v-5">5&nbsp;</span><span class="v JB31_5" data-id="JB31_5">ori de-am umblat alături cu batjocoritorii, sau pasul meu grăbit-a cumva spre viclenie?</span>
<span class="v-num v-6">6&nbsp;</span><span class="v JB31_6" data-id="JB31_6">Dar eu am stat cu totul în cumpăna cea dreaptă, ca'n ea să vadă Domnul neprihănirea mea.</span>
<span class="v-num v-7">7&nbsp;</span><span class="v JB31_7" data-id="JB31_7">Că pasul meu vreodată de se-abătu din cale, sau ochiul meu târât-a şi inima cu el, sau m'am atins cu mâna de daruri necurate,</span>
<span class="v-num v-8">8&nbsp;</span><span class="v JB31_8" data-id="JB31_8">atuncea eu să seamăn, şi altul să mănânce, şi făr'de rădăcină să fiu pe-acest pământ!</span>
<span class="v-num v-9">9&nbsp;</span><span class="v JB31_9" data-id="JB31_9">Dac'am dorit o alta decât femeia mea şi dac'am stat la pândă pe lângă uşa ei,</span>
<span class="v-num v-10">10&nbsp;</span><span class="v JB31_10" data-id="JB31_10">atunci şi-a mea să-i facă plăcere altui om şi pruncii mei să fie de-a pururi umiliţi;</span>
<span class="v-num v-11">11&nbsp;</span><span class="v JB31_11" data-id="JB31_11">că ne'nfrânată este pornirea'nvăpăiată de-a pângări cu trupul femeia altui om;</span>
<span class="v-num v-12">12&nbsp;</span><span class="v JB31_12" data-id="JB31_12">că'n curgere de zile foc este, arzător, iar cel la care vine-i pierdut din rădăcină.</span>
<span class="v-num v-13">13&nbsp;</span><span class="v JB31_13" data-id="JB31_13">De n'aş fi luat în seamă dreptatea slugii mele, şi-a slujnicei, când ele s'au socotit cu mine,</span>
<span class="v-num v-14">14&nbsp;</span><span class="v JB31_14" data-id="JB31_14">ce-o să mă fac când Domnu-mi va cere socoteală?, sau, de va fi'ntrebare, ce oare voi răspunde?</span>
<span class="v-num v-15">15&nbsp;</span><span class="v JB31_15" data-id="JB31_15">Ei [servii mei] în pântec n'au fost la fel ca mine? La fel am fost în pântec!</span>
<span class="v-num v-16">16&nbsp;</span><span class="v JB31_16" data-id="JB31_16">Pe nevoiaşii'n lipsă eu nu i-am înşelat, nici c'am trecut pe-alături de lacrima vădanei.</span>
<span class="v-num v-17">17&nbsp;</span><span class="v JB31_17" data-id="JB31_17">Dac'am mâncat vreodată eu singur pâinea mea şi nu i-am dat dintr'însa şi celui necăjit</span>
<span class="v-num v-18">18&nbsp;</span><span class="v JB31_18" data-id="JB31_18">- eu, cel ce, ca un tată, de tânăr l-am hrănit şi de la maica'n pântec am prins a-i da poveţe -,</span>
<span class="v-num v-19">19&nbsp;</span><span class="v JB31_19" data-id="JB31_19">sau de-am trecut pe lângă cel gol ce sta să piară şi nu l-am îmbrăcat,</span>
<span class="v-num v-20">20&nbsp;</span><span class="v JB31_20" data-id="JB31_20">de-a fost sărman pe lume şi nu mi-a mulţumit că-i ţine cald la umeri tunsoarea turmei mele,</span>
<span class="v-num v-21">21&nbsp;</span><span class="v JB31_21" data-id="JB31_21">de-am ridicat eu mâna să-l bat pe cel sărman nădăjduind că astfel îmi sunt într'ajutor,</span>
<span class="v-num v-22">22&nbsp;</span><span class="v JB31_22" data-id="JB31_22">atuncea al meu umăr din zgârci să se dezghioace şi braţul meu, de-asemeni, din cot să se zdrobească.</span>
<span class="v-num v-23">23&nbsp;</span><span class="v JB31_23" data-id="JB31_23">Căci frica mea de Domnul m'a luat în stăpânire şi, când mă ia El Însuşi, de-abia că pot să'ndur.</span>
<span class="v-num v-24">24&nbsp;</span><span class="v JB31_24" data-id="JB31_24">De-am socotit vreodată că'n aur stă puterea sau de mi-am pus nădejdea în piatra nestemată,</span>
<span class="v-num v-25">25&nbsp;</span><span class="v JB31_25" data-id="JB31_25">dac'am icnit prea-vesel de multa mea avere şi mâna mi-am întins-o spre bunuri fără număr,</span>
<span class="v-num v-26">26&nbsp;</span><span class="v JB31_26" data-id="JB31_26">dac'am văzut lumina din soare cum păleşte sau luna în scădere - că'n ele n'au nimic -</span>
<span class="v-num v-27">27&nbsp;</span><span class="v JB31_27" data-id="JB31_27">şi inima din mine pe-ascuns s'a înşelat şi mâna mea mi-am dus-o la gură s'o sărut ,</span>
<span class="v-num v-28">28&nbsp;</span><span class="v JB31_28" data-id="JB31_28">atunci să-mi fie-aceasta cumplită făr'delege, că L-am minţit pe Domnul Cel-mai-presus-de-ceruri.</span>
<span class="v-num v-29">29&nbsp;</span><span class="v JB31_29" data-id="JB31_29">De mi-am văzut prieteni căzând, m'am bucurat şi inima mi-am pus-o să zică: Bravo, bravo!,</span>
<span class="v-num v-30">30&nbsp;</span><span class="v JB31_30" data-id="JB31_30">urechea mea s'audă blestemul meu asupră-mi şi'n neamul meu ocară să fiu, şi defăimat.</span>
<span class="v-num v-31">31&nbsp;</span><span class="v JB31_31" data-id="JB31_31">Iar slujnicele mele adesea de-ar fi zis: O, cin' ne-ar face saţul din cărnurile lui? fiind eu foarte bun,</span>
<span class="v-num v-32">32&nbsp;</span><span class="v JB31_32" data-id="JB31_32">străinul niciodată nu-mi rămânea afară, pe nou-venit o uşă-l întâmpina deschisă.</span>
<span class="v-num v-33">33&nbsp;</span><span class="v JB31_33" data-id="JB31_33">Dac'am greşit, nevrându-l, şi mi-am ascuns păcatul</span>
<span class="v-num v-34">34&nbsp;</span><span class="v JB31_34" data-id="JB31_34">- că'n faţa gloatei nu mi-am schimbat întâiul gând de-a nu le fi eu martor chiar împotriva mea..., de-a fost flămând să-mi iasă din prag cu mâna goală...</span>
<span class="v-num v-35">35&nbsp;</span><span class="v JB31_35" data-id="JB31_35">O, cine-mi va da oare pe cel ce mă ascultă? Dacă'ntru Domnul nu m'am temut de mâna Lui, dac'am păstrat înscrisul datornicului meu</span>
<span class="v-num v-36">36&nbsp;</span><span class="v JB31_36" data-id="JB31_36">ca să-l citesc, purtându-l la gât ca pe-o cunună,</span>
<span class="v-num v-37">37&nbsp;</span><span class="v JB31_37" data-id="JB31_37">în loc de-a-l rupe'n două sau de a-l da'napoi, aşa încât nimica să iau de la datornic,</span>
<span class="v-num v-38">38&nbsp;</span><span class="v JB31_38" data-id="JB31_38">de-a suspinat pământul asupra mea vreodată sau de i-am plâns vreodată răzoarele'mpreună,</span>
<span class="v-num v-39">39&nbsp;</span><span class="v JB31_39" data-id="JB31_39">de i-am mâncat eu singur puterea, făr' să-i dau, sau sufletul din Domnul pământului l-am scos afară, întristându-l,</span>
<span class="v-num v-40">40&nbsp;</span><span class="v JB31_40" data-id="JB31_40">atunci, în loc de grâne, urzică să-mi răsară, şi'n loc de orz, ciulini!" .[Aici] au încetat cuvintele lui Iov.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB30.html">&lt;</a>
<a class="home" href="index.html">=</a>
<a class="next" href="JB32.html">&gt;</a>
</div></div>
</body>
</html>