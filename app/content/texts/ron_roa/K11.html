<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 1 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K1.html">CARTEA A TREIA A REGILOR 1</a><a class="prev" href="S224.html">&lt;</a>
<a class="home" href="index.html">=</a>
<a class="next" href="K12.html">&gt;</a>
</div></div>
<div class="section chapter K1 K11 ron_roa ron " dir="ltr" lang="ro" data-id="K11" data-nextid="K12" data-previd="S224">
<div class="mt">CARTEA A TREIA A REGILOR</div>
<div class="c">1</div>
<div class="p">
<span class="v-num v-1">1&nbsp;</span><span class="v K11_1" data-id="K11_1">Iar regele David era bătrân şi îndelungat în zile ; şi-l înveleau cu haine şi nu se încălzea.</span>
<span class="v-num v-2">2&nbsp;</span><span class="v K11_2" data-id="K11_2">Iar slujitorii săi au zis: "Să se caute pentru rege o tânără fecioară; ea îi va sta regelui aproape şi-i va ţine de cald şi va dormi cu el, iar domnul nostru, regele, se va încălzi".</span>
<span class="v-num v-3">3&nbsp;</span><span class="v K11_3" data-id="K11_3">Aşa că au căutat o fată frumoasă prin toate hotarele lui Israel; şi au aflat-o pe Abişag Şunamita şi au adus-o la rege.</span>
<span class="v-num v-4">4&nbsp;</span><span class="v K11_4" data-id="K11_4">Fata era foarte frumoasă la chip şi-i ţinea regelui de cald şi-i slujea, dar el n'a cunoscut-o .</span>
<span class="v-num v-5">5&nbsp;</span><span class="v K11_5" data-id="K11_5">Iar Adonia, fiul Haghitei , şi-a ridicat capul, zicând: "Eu voi fi rege!"; şi şi-a făcut care de luptă şi călăreţi; şi cincizeci de oameni alergau înaintea lui.</span>
<span class="v-num v-6">6&nbsp;</span><span class="v K11_6" data-id="K11_6">Tatăl său însă niciodată nu-l oprise, nici măcar cu întrebarea: "De ce faci asta?" Iar el era foarte frumos la chip şi născut după Abesalom.</span>
<span class="v-num v-7">7&nbsp;</span><span class="v K11_7" data-id="K11_7">Şi s'a vorbit cu Ioab, fiul Ţeruiei, şi cu preotul Abiatar, iar aceştia i-au venit în ajutor, urmându-i.</span>
<span class="v-num v-8">8&nbsp;</span><span class="v K11_8" data-id="K11_8">Dar preotul Ţadoc şi Benaia, fiul lui Iehoiada, şi profetul Natan şi Şimei şi Rei şi vitejii lui David nu erau de partea lui Adonia.</span>
<span class="v-num v-9">9&nbsp;</span><span class="v K11_9" data-id="K11_9">Iar Adonia a jertfit oi şi viţei şi miei la piatra Zohelet, cea de lângă fântâna Roghel, şi i-a chemat pe toţi fraţii săi, şi pe toţi bărbaţii lui Iuda, servii regelui,</span>
<span class="v-num v-10">10&nbsp;</span><span class="v K11_10" data-id="K11_10">dar pe profetul Natan şi pe Benaia şi pe viteji şi pe Solomon, fratele său, nu i-a chemat.</span>
<span class="v-num v-11">11&nbsp;</span><span class="v K11_11" data-id="K11_11">Atunci Natan a grăit către Batşeba, mama lui Solomon, zicând: "Oare n'ai auzit că Adonia, fiul Haghitei, s'a făcut rege fără ca David, domnul nostru, să ştie ceva?</span>
<span class="v-num v-12">12&nbsp;</span><span class="v K11_12" data-id="K11_12">Şi acum, vino să-ţi dau un sfat şi să-ţi scapi viaţa, pe a ta şi pe a fiului tău Solomon:</span>
<span class="v-num v-13">13&nbsp;</span><span class="v K11_13" data-id="K11_13">Vino şi intră la regele David şi spune-i: O, rege, domnul meu, oare nu tu i te-ai jurat roabei tale, zicând: "Solomon, fiul tău, va domni după mine şi va şedea pe tronul meu"? Atunci, de ce domneşte Adonia?</span>
<span class="v-num v-14">14&nbsp;</span><span class="v K11_14" data-id="K11_14">Şi, iată, în timp ce tu încă vei grăi cu regele, voi intra şi eu după tine şi-ţi voi adeveri cuvintele".</span>
<span class="v-num v-15">15&nbsp;</span><span class="v K11_15" data-id="K11_15">Aşa că Batşeba a intrat la rege în odaie; regele era foarte bătrân, iar Abişag Şunamita era slujindu-i regelui.</span>
<span class="v-num v-16">16&nbsp;</span><span class="v K11_16" data-id="K11_16">Batşeba s'a plecat şi i s'a închinat regelui; iar regele i-a zis: "Ce dorinţă ai?"</span>
<span class="v-num v-17">17&nbsp;</span><span class="v K11_17" data-id="K11_17">Iar ea a zis: "O, rege, domnul meu, oare nu tu i te-ai jurat roabei tale pe Domnul, Dumnezeul tău, zicând: "Fiul tău Solomon va domni după mine şi va şedea pe tronul meu"?</span>
<span class="v-num v-18">18&nbsp;</span><span class="v K11_18" data-id="K11_18">Cu toate acestea, iată că Adonia este cel ce domneşte, în timp ce tu, o rege, domnul meu, n'o ştii.</span>
<span class="v-num v-19">19&nbsp;</span><span class="v K11_19" data-id="K11_19">El a jertfit viţei şi miei şi oi din belşug şi i-a chemat pe toţi fiii regelui şi pe preotul Abiatar şi pe Ioab, căpetenia oştirii, dar pe Solomon, robul tău, nu l-a chemat.</span>
<span class="v-num v-20">20&nbsp;</span><span class="v K11_20" data-id="K11_20">Iar tu, o rege, domnul meu - spre tine [se îndreaptă] ochii întregului Israel, să le spui cine va şedea pe tronul domnului meu, regele, după el.</span>
<span class="v-num v-21">21&nbsp;</span><span class="v K11_21" data-id="K11_21">Şi va fi că atunci când domnul meu, regele, va dormi laolaltă cu părinţii săi, eu şi fiul meu Solomon vom fi învinuiţi...".</span>
<span class="v-num v-22">22&nbsp;</span><span class="v K11_22" data-id="K11_22">Şi, iată, că în timp ce ea încă-i mai vorbea regelui, a intrat profetul Natan.</span>
<span class="v-num v-23">23&nbsp;</span><span class="v K11_23" data-id="K11_23">Şi i s'a spus regelui: "Iată, profetul Natan!" Iar acesta i s'a înfăţişat regelui şi i s'a prosternat cu faţa la pământ.</span>
<span class="v-num v-24">24&nbsp;</span><span class="v K11_24" data-id="K11_24">Şi a zis Natan: "O, rege, domnul meu, ai zis tu cumva: "Adonia va domni după mine şi el va şedea pe tronul meu"?</span>
<span class="v-num v-25">25&nbsp;</span><span class="v K11_25" data-id="K11_25">Că el s'a coborât astăzi şi a jertfit viţei şi miei şi oi din belşug şi i-a chemat pe toţi fiii regelui şi pe căpeteniile oştirii şi pe preotul Abiatar; şi, iată, ei beau şi mănâncă în faţa lui şi zic: "Trăiască regele Adonia!"</span>
<span class="v-num v-26">26&nbsp;</span><span class="v K11_26" data-id="K11_26">Dar pe mine, robul tău, şi pe preotul Ţadoc şi pe Benaia, fiul lui Iehoiada, şi pe Solomon, robul tău, nu ne-a chemat.</span>
<span class="v-num v-27">27&nbsp;</span><span class="v K11_27" data-id="K11_27">Oare lucrul acesta s'a petrecut cu voia domnului meu, regele, fără ca el să-i fi spus robului tău cine va şedea pe tronul stăpânului meu, regele, după el?"</span>
<span class="v-num v-28">28&nbsp;</span><span class="v K11_28" data-id="K11_28">Atunci regele David, răspunzând, a zis: "Chemaţi-o la mine pe Batşeba!" Şi ea a intrat în faţa regelui şi a stat înaintea lui.</span>
<span class="v-num v-29">29&nbsp;</span><span class="v K11_29" data-id="K11_29">Iar regele s'a jurat, zicând: "Pe Domnul-Cel-Viu , Cel ce mi-a scăpat sufletul din orice necaz:</span>
<span class="v-num v-30">30&nbsp;</span><span class="v K11_30" data-id="K11_30">Precum ţi-am jurat eu ţie pe Domnul, Dumnezeul lui Israel, zicând: "Solomon, fiul tău, va domni după mine, şi el va şedea pe tronul meu în locul meu", aşa voi face astăzi!"</span>
<span class="v-num v-31">31&nbsp;</span><span class="v K11_31" data-id="K11_31">Atunci Batşeba s'a plecat cu faţa la pământ şi i s'a închinat regelui şi i-a zis: "În veci să trăiască domnul meu, regele David!"</span>
<span class="v-num v-32">32&nbsp;</span><span class="v K11_32" data-id="K11_32">Iar regele David a zis: "Chemaţi-i la mine pe preotul Ţadoc şi pe profetul Natan şi pe Benaia, fiul lui Iehoiada!" Iar aceştia au venit în faţa regelui.</span>
<span class="v-num v-33">33&nbsp;</span><span class="v K11_33" data-id="K11_33">Iar regele le-a zis: "Luaţi-i cu voi pe servii domnului vostru şi puneţi-l pe fiul meu Solomon călare pe catârul meu şi coborâţi-l la Ghihon .</span>
<span class="v-num v-34">34&nbsp;</span><span class="v K11_34" data-id="K11_34">Acolo preotul Ţadoc şi profetul Natan să-l ungă rege peste Israel; şi să sunaţi din trâmbiţă şi să ziceţi: - Trăiască regele Solomon!</span>
<span class="v-num v-35">35&nbsp;</span><span class="v K11_35" data-id="K11_35">Şi el se va aşeza pe tronul meu şi va domni în locul meu; eu sunt cel ce a poruncit ca el să fie mai-mare peste Israel şi Iuda".</span>
<span class="v-num v-36">36&nbsp;</span><span class="v K11_36" data-id="K11_36">Atunci Benaia, fiul lui Iehoiada, i-a răspuns regelui, zicând: "Aşa să fie! Domnul, Dumnezeul domnului meu, regele, s'o adeverească!</span>
<span class="v-num v-37">37&nbsp;</span><span class="v K11_37" data-id="K11_37">Aşa cum a fost Domnul cu domnul meu, regele, întocmai să fie şi cu Solomon şi să-i preamărească tronul mai mult decât pe al domnului meu, regele David!"</span>
<span class="v-num v-38">38&nbsp;</span><span class="v K11_38" data-id="K11_38">După aceea preotul Ţadoc şi profetul Natan şi Benaia, fiul lui Iehoiada, şi Cheretienii şi Peletienii s'au coborât şi l-au pus pe Solomon pe catârul regelui David şi l-au adus la Ghihon.</span>
<span class="v-num v-39">39&nbsp;</span><span class="v K11_39" data-id="K11_39">Iar preotul Ţadoc a luat din sfântul locaş cornul cu untdelemn şi l-a uns pe Solomon; şi a sunat din trâmbiţă şi'ntregul popor a strigat: "Trăiască regele Solomon!"</span>
<span class="v-num v-40">40&nbsp;</span><span class="v K11_40" data-id="K11_40">Şi'ntregul popor s'a suit după el; şi jucau în danţuri şi se veseleau cu veselie mare, că de glasul lor răsuna pământul.</span>
<span class="v-num v-41">41&nbsp;</span><span class="v K11_41" data-id="K11_41">Atunci Adonia şi toţi cei pe care el îi poftise au auzit la vremea când tocmai se isprăvise ospăţul; iar Ioab a auzit sunetul trâmbiţei şi a zis: "Ce'nseamnă oare freamătul cetăţii?"</span>
<span class="v-num v-42">42&nbsp;</span><span class="v K11_42" data-id="K11_42">Şi'n timp ce el încă vorbea, iată că a venit Ionatan, fiul preotului Abiatar. Iar Adonia a zis: "Vino, că tu eşti bărbat puternic şi aduci veşti bune!"</span>
<span class="v-num v-43">43&nbsp;</span><span class="v K11_43" data-id="K11_43">Şi, răspunzând Ionatan, i-a zis lui Adonia: "Dimpotrivă: domnul nostru, regele David, l-a făcut rege pe Solomon;</span>
<span class="v-num v-44">44&nbsp;</span><span class="v K11_44" data-id="K11_44">regele i-a trimis cu el pe preotul Ţadoc şi pe profetul Natan şi pe Benaia, fiul lui Iehoiada, şi pe Cheretieni şi pe Peletieni şi l-au aşezat călare pe catârul regelui,</span>
<span class="v-num v-45">45&nbsp;</span><span class="v K11_45" data-id="K11_45">iar preotul Ţadoc şi profetul Natan l-au uns rege la Ghihon; şi de acolo s'au suit veselindu-se, iar cetatea a intrat în freamăt: acesta e sunetul pe care l-aţi auzit.</span>
<span class="v-num v-46">46&nbsp;</span><span class="v K11_46" data-id="K11_46">Iar Solomon s'a aşezat pe tronul regatului,</span>
<span class="v-num v-47">47&nbsp;</span><span class="v K11_47" data-id="K11_47">în timp ce servii regelui au intrat să-l binecuvinteze pe domnul nostru, regele David, zicând: "Dumnezeu să facă numele lui Solomon, fiul tău, mai bun decât numele tău şi să-i facă tronul mai slăvit decât pe al tău!" Iar regele, pe patul său, s'a închinat.</span>
<span class="v-num v-48">48&nbsp;</span><span class="v K11_48" data-id="K11_48">Şi aşa a zis regele: "Binecuvântat este Domnul, Dumnezeul lui Israel, Cel ce l-a rânduit astăzi pe unul din urmaşii mei să şadă pe tronul meu, iar ochii mei s'o vadă!"".</span>
<span class="v-num v-49">49&nbsp;</span><span class="v K11_49" data-id="K11_49">Atunci toţi oaspeţii lui Adonia s'au înspăimântat şi s'au sculat şi fiecare om s'a dus în drumul său.</span>
<span class="v-num v-50">50&nbsp;</span><span class="v K11_50" data-id="K11_50">Iar Adonia s'a temut de Solomon şi s'a sculat şi s'a dus şi a prins cu mâinile coarnele jertfelnicului.</span>
<span class="v-num v-51">51&nbsp;</span><span class="v K11_51" data-id="K11_51">Şi i s'a spus lui Solomon: "Iată, Adonia se teme de regele Solomon şi se ţine de coarnele jertfelnicului, zicând: "Să-mi jure astăzi regele Solomon că nu-l va ucide pe robul său cu sabia!"".</span>
<span class="v-num v-52">52&nbsp;</span><span class="v K11_52" data-id="K11_52">Iar Solomon a zis: "De va fi om bun, nici un fir de păr de pe capul său nu va cădea pe pământ; dar dacă în el se va afla viclenie, atunci va muri".</span>
<span class="v-num v-53">53&nbsp;</span><span class="v K11_53" data-id="K11_53">Regele Solomon a trimis şi l-au luat de la jertfelnic. Iar el a intrat şi i s'a închinat regelui Solomon. Şi i-a zis Solomon: "Du-te la casa ta!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S224.html">&lt;</a>
<a class="home" href="index.html">=</a>
<a class="next" href="K12.html">&gt;</a>
</div></div>
</body>
</html>