<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEZECHIEL 1 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EK.html">Biblia Ortodoxă Română Sinodală (2006)</a><a class="location" href="EK.html">IEZECHIEL 1</a><a class="prev" href="LM5.html">&lt;</a>
<a class="home" href="index.html">=</a>
<a class="next" href="EK2.html">&gt;</a>
</div></div>
<div class="section chapter EK EK1 ron_bor ron " dir="ltr" lang="ron" data-id="EK1" data-nextid="EK2" data-previd="LM5">
<div class="mt">IEZECHIEL</div>
<div class="c">1</div>
<div class="p">
<span class="v-num v-1">1&nbsp;</span><span class="v EK1_1" data-id="EK1_1">În anul al treizecilea, în ziua a cincea a lunii a patra, când mă aflam între robi, la râul Chebar, mi s-au deschis cerurile şi am văzut nişte vedenii dumnezeieşti.</span>
<span class="v-num v-2">2&nbsp;</span><span class="v EK1_2" data-id="EK1_2">În ziua a cincea a lunii a patra, în anul al cincilea ai robirii regelui Ioiachim,</span>
<span class="v-num v-3">3&nbsp;</span><span class="v EK1_3" data-id="EK1_3">A fost cuvântul Domnului către mine, preotul Iezechiel, fiul lui Buzi, preotul, la râul Chebar, în ţara Caldeilor. Acolo a fost peste mine mâna Domnului.</span>
<span class="v-num v-4">4&nbsp;</span><span class="v EK1_4" data-id="EK1_4">Eu priveam şi iată venea dinspre miazănoapte un vânt vijelios, un nor mare şi un val de foc, care răspândea în toate părţile raze strălucitoare; iar în mijlocul focului strălucea ca un metal în văpaie.</span>
<span class="v-num v-5">5&nbsp;</span><span class="v EK1_5" data-id="EK1_5">Şi în mijloc am văzut ceva ca patru fiare, a căror înfăţişare semăna cu chipul omenesc.</span>
<span class="v-num v-6">6&nbsp;</span><span class="v EK1_6" data-id="EK1_6">Fiecare din ele avea patru feţe şi fiecare din ele avea patru aripi.</span>
<span class="v-num v-7">7&nbsp;</span><span class="v EK1_7" data-id="EK1_7">Picioarele lor erau drepte, iar copitele picioarelor lor erau cum sunt copitele picioarelor de viţel şi scânteiau ca arama strălucitoare, iar aripile lor erau sprintene.</span>
<span class="v-num v-8">8&nbsp;</span><span class="v EK1_8" data-id="EK1_8">De cele patru părţi ele aveau sub aripi mâini de om şi toate patru îşi aveau feţele lor şi aripile lor.</span>
<span class="v-num v-9">9&nbsp;</span><span class="v EK1_9" data-id="EK1_9">Aripile lor se atingeau una de alta, şi când mergeau, fiarele nu se întorceau, ci fiecare mergea drept înainte.</span>
<span class="v-num v-10">10&nbsp;</span><span class="v EK1_10" data-id="EK1_10">Feţele lor? - Toate patru aveau câte o fată de om înainte, toate patru aveau câte o faţă de leu la dreapta, toate patru aveau câte o faţă de bou la stânga şi toate patru mai aveau şi câte o faţă de vultur în spate.</span>
<span class="v-num v-11">11&nbsp;</span><span class="v EK1_11" data-id="EK1_11">Feţele lor şi aripile lor erau despărţite în partea de sus, şi, la fiecare, două din aripi erau întinse, iar două le acopereau trupul.</span>
<span class="v-num v-12">12&nbsp;</span><span class="v EK1_12" data-id="EK1_12">Fiecare fiară mergea drept înainte şi mergea încotro îi dădea duhul să meargă şi în mersul său nu se întorcea.</span>
<span class="v-num v-13">13&nbsp;</span><span class="v EK1_13" data-id="EK1_13">Înfăţişarea acestor fiare se asemăna cu înfăţişarea cărbunilor aprinşi, cu înfăţişarea unor făclii aprinse; printre fiare curgea foc, iar din foc ţâşneau raze şi fulgere.</span>
<span class="v-num v-14">14&nbsp;</span><span class="v EK1_14" data-id="EK1_14">Fiarele alergau înainte şi înapoi iute ca fulgerul.</span>
<span class="v-num v-15">15&nbsp;</span><span class="v EK1_15" data-id="EK1_15">Când mă uitam eu la fiare, iată am văzut jos, lângă aceste fiare, câte o roată la fiecare din cele patru feţe ale lor.</span>
<span class="v-num v-16">16&nbsp;</span><span class="v EK1_16" data-id="EK1_16">Aceste roţi, după înfăţişarea lor, parcă erau de crisolit, iar după făptură toate aveau aceeaşi înfăţişare. Şi după alcătuirea şi după făptura lor ele parcă erau vârâte una în alta.</span>
<span class="v-num v-17">17&nbsp;</span><span class="v EK1_17" data-id="EK1_17">Ele înaintau în toate cele patru părţi, şi în timpul mersului nu se întorceau.</span>
<span class="v-num v-18">18&nbsp;</span><span class="v EK1_18" data-id="EK1_18">Obezile lor formau un cerc larg şi de o înălţime înfricoşătoare şi aceste obezi la toate patru erau pline de ochi de jur împrejur.</span>
<span class="v-num v-19">19&nbsp;</span><span class="v EK1_19" data-id="EK1_19">Când mergeau fiarele, mergeau şi roţile de lângă ele, şi când se ridicau fiarele de la pământ, se ridicau şi roţile.</span>
<span class="v-num v-20">20&nbsp;</span><span class="v EK1_20" data-id="EK1_20">Ele mergeau încotro le da duhul să meargă şi roţile se ridicau împreună, căci duh de viaţă era şi în roţi.</span>
<span class="v-num v-21">21&nbsp;</span><span class="v EK1_21" data-id="EK1_21">Când mergeau acelea, mergeau şi acestea, şi când acelea se opreau, se opreau şi acestea; iar când acelea se ridicau de la pământ, atunci împreună cu ele se ridicau şi roţile, pentru că duh de viaţă era şi în roţi.</span>
<span class="v-num v-22">22&nbsp;</span><span class="v EK1_22" data-id="EK1_22">Deasupra capetelor fiarelor se vedea un fel de boltă, întinsă sus, deasupra capetelor lor, care semăna cu cristalul cel mai curat;</span>
<span class="v-num v-23">23&nbsp;</span><span class="v EK1_23" data-id="EK1_23">Iar sub bolta aceasta erau întinse aripile fiarelor una spre alta, şi fiecare fiară mai avea câte două aripi, care le acopereau trupurile;</span>
<span class="v-num v-24">24&nbsp;</span><span class="v EK1_24" data-id="EK1_24">Când mergeau fiarele, auzeam fâlfâitul aripilor lor, ca un vuiet de ape mari, ca glasul Celui Atotputernic zgomot straşnic, ca zgomotul dintr-un lagăr ostăşesc; iar când ele se opreau, îşi lăsau aripile în jos.</span>
<span class="v-num v-25">25&nbsp;</span><span class="v EK1_25" data-id="EK1_25">După ce fiarele se opreau şi îşi lăsau aripile în jos, zgomotul se auzea încă sub bolta ce se întindea deasupra capetelor lor.</span>
<span class="v-num v-26">26&nbsp;</span><span class="v EK1_26" data-id="EK1_26">Pe bolta de deasupra capetelor fiarelor era ceva care semăna cu un tron şi la înfăţişare era ca piatra de safir; iar sus pe acest tron era ca un chip de om.</span>
<span class="v-num v-27">27&nbsp;</span><span class="v EK1_27" data-id="EK1_27">Şi am mai văzut ceva, ca un metal înroşit în foc, ca nişte foc, sub care se afla acel chip de om şi care lumina împrejur; de la coapsele acelui chip de om în sus şi de la coapsele chipului aceluia în jos se vedea un fel de foc, un fel de lumină strălucitoare care-l împresura de jur împrejur.</span>
<span class="v-num v-28">28&nbsp;</span><span class="v EK1_28" data-id="EK1_28">Cum este curcubeul ce se află pe cer la vreme de ploaie, aşa era înfăţişarea acelei lumini strălucitoare care-l înconjura. Astfel era chipul slavei Domnului. Şi când am văzut eu aceasta, am căzut cu faţa la pământ.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LM5.html">&lt;</a>
<a class="home" href="index.html">=</a>
<a class="next" href="EK2.html">&gt;</a>
</div></div>
</body>
</html>