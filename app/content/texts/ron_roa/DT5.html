<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>DEUTERONOMUL (A CINCEA CARTE A LUI MOISE) 5 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="DT.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="DT.html">DEUTERONOMUL (A CINCEA CARTE A LUI MOISE) 5</a><a class="prev" href="DT4.html">&lt;</a>
<a class="home" href="index.html">=</a>
<a class="next" href="DT6.html">&gt;</a>
</div></div>
<div class="section chapter DT DT5 ron_roa ron " dir="ltr" lang="ro" data-id="DT5" data-nextid="DT6" data-previd="DT4">
<div class="c">5</div>
<div class="p">
<span class="v-num v-1">1&nbsp;</span><span class="v DT5_1" data-id="DT5_1">Moise a chemat tot Israelul şi le-a zis: "Ascultă, Israele, poruncile şi rânduielile pe care le grăiesc eu astăzi în auzul urechilor voastre; le veţi învăţa şi le veţi păzi întru faptă.</span>
<span class="v-num v-2">2&nbsp;</span><span class="v DT5_2" data-id="DT5_2">Domnul, Dumnezeul vostru, a încheiat cu voi legământ în Horeb.</span>
<span class="v-num v-3">3&nbsp;</span><span class="v DT5_3" data-id="DT5_3">Nu cu părinţii voştri a încheiat Domnul legământul acesta, ci cu voi, cu voi cei ce sunteţi astăzi aici cu toţii vii .</span>
<span class="v-num v-4">4&nbsp;</span><span class="v DT5_4" data-id="DT5_4">Faţă către faţă a grăit Domnul cu voi, în munte, din mijlocul focului;</span>
<span class="v-num v-5">5&nbsp;</span><span class="v DT5_5" data-id="DT5_5">iar eu în acest timp stăteam între Domnul şi voi ca să vă spun cuvântul Domnului, de vreme ce voi v'aţi temut de faţa focului şi nu v'aţi suit în munte. El a zis :</span>
<span class="v-num v-6">6&nbsp;</span><span class="v DT5_6" data-id="DT5_6">Eu sunt Domnul, Dumnezeul tău, Cel ce te-am scos din ţara Egiptului, din casa robiei.</span>
<span class="v-num v-7">7&nbsp;</span><span class="v DT5_7" data-id="DT5_7">Să nu ai alţi dumnezei în afară de Mine.</span>
<span class="v-num v-8">8&nbsp;</span><span class="v DT5_8" data-id="DT5_8">Să nu-ţi faci chip cioplit, nici vreo asemănare cu ceva din câte sunt în cer, acolo sus, ori din câte sunt pe pământ, aicea jos, ori din câte sunt în apele de sub pământ ;</span>
<span class="v-num v-9">9&nbsp;</span><span class="v DT5_9" data-id="DT5_9">să nu te închini lor, nici să le slujeşti; că Eu, Domnul, Dumnezeul tău, Eu sunt un Dumnezeu gelos, Cel ce vina părinţilor o dă pe seama copiilor pân'la al treilea şi-al patrulea neam pentru cei ce Mă urăsc,</span>
<span class="v-num v-10">10&nbsp;</span><span class="v DT5_10" data-id="DT5_10">dar Mă milostivesc pân'la al miilea neam spre cei ce Mă iubesc şi-Mi păzesc poruncile.</span>
<span class="v-num v-11">11&nbsp;</span><span class="v DT5_11" data-id="DT5_11">Să nu iei numele Domnului, Dumnezeului tău, în deşert, că nu va lăsa Domnul nepedepsit pe cel ce ia în deşert numele Lui.</span>
<span class="v-num v-12">12&nbsp;</span><span class="v DT5_12" data-id="DT5_12">Păzeşte ziua odihnei, ca s'o sfinţeşti, aşa cum ţi-a poruncit ţie Domnul, Dumnezeul tău.</span>
<span class="v-num v-13">13&nbsp;</span><span class="v DT5_13" data-id="DT5_13">Şase zile să lucrezi; în ele fă-ţi toate treburile,</span>
<span class="v-num v-14">14&nbsp;</span><span class="v DT5_14" data-id="DT5_14">dar ziua a şaptea este odihna Domnului, Dumnezeului tău; în ea să nu faci nici o muncă, nici tu, nici fiul tău, nici fiica ta, nici robul tău, nici roaba ta, nici boul tău, nici asinul tău, nici orice dobitoc al tău, nici străinul ce locuieşte la tine , pentru ca robul tău şi roaba ta să se odihnească întocmai ca şi tine .</span>
<span class="v-num v-15">15&nbsp;</span><span class="v DT5_15" data-id="DT5_15">Adu-ţi aminte că slugă ai fost în ţara Egiptului şi că Domnul, Dumnezeul tău, te-a scos de acolo cu mână tare şi cu braţ înalt; iată de ce ţi-a poruncit ţie Domnul, Dumnezeul tău, să păzeşti ziua odihnei şi s'o sfinţeşti.</span>
<span class="v-num v-16">16&nbsp;</span><span class="v DT5_16" data-id="DT5_16">Cinsteşte pe tatăl tău şi pe mama ta, aşa cum ţi-a poruncit Domnul, Dumnezeul tău, ca să-ţi fie ţie bine şi să trăieşti ani mulţi pe pământul pe care Domnul, Dumnezeul tău, ţi-l dă ţie.</span>
<span class="v-num v-17">17&nbsp;</span><span class="v DT5_17" data-id="DT5_17">Să nu ucizi.</span>
<span class="v-num v-18">18&nbsp;</span><span class="v DT5_18" data-id="DT5_18">Să nu te desfrânezi.</span>
<span class="v-num v-19">19&nbsp;</span><span class="v DT5_19" data-id="DT5_19">Să nu furi.</span>
<span class="v-num v-20">20&nbsp;</span><span class="v DT5_20" data-id="DT5_20">Să nu mărturiseşti strâmb împotriva aproapelui tău prin mărturie mincinoasă.</span>
<span class="v-num v-21">21&nbsp;</span><span class="v DT5_21" data-id="DT5_21">Să nu râvneşti la femeia aproapelui tău; să nu râvneşti casa aproapelui tău, nici ţarina lui, nici robul lui, nici roaba lui, nici boul lui, nici asinul lui, nici orice dobitoc al lui, nici nimic din cele ce sunt ale aproapelui tău!</span>
<span class="v-num v-22">22&nbsp;</span><span class="v DT5_22" data-id="DT5_22">Cuvintele acestea le-a grăit Domnul către toată adunarea voastră, în munte, din mijlocul focului, al norului, al întunericului şi-al furtunii, cu glas de tunet, şi altceva n'a mai grăit; şi le-a scris pe două table de piatră şi mi le-a dat mie.</span>
<span class="v-num v-23">23&nbsp;</span><span class="v DT5_23" data-id="DT5_23">Şi a fost că după ce I-aţi auzit glasul din mijlocul focului - şi muntele ardea în pară de foc -, v'aţi apropiat de mine toate căpeteniile seminţiilor voastre, cu bătrânii voştri,</span>
<span class="v-num v-24">24&nbsp;</span><span class="v DT5_24" data-id="DT5_24">şi aţi zis: Iată, Domnul, Dumnezeul nostru, ne-a arătat slava Sa , iar noi I-am auzit glasul din mijlocul focului; azi am văzut cum va grăi Dumnezeu către om şi acesta va rămâne viu.</span>
<span class="v-num v-25">25&nbsp;</span><span class="v DT5_25" data-id="DT5_25">Acum, însă, noi nu vrem să murim; că focul acesta mare ne va mistui; de vom mai auzi glasul Domnului, Dumnezeului nostru, vom muri.</span>
<span class="v-num v-26">26&nbsp;</span><span class="v DT5_26" data-id="DT5_26">Căci este oare vreun om care să audă glasul Dumnezeului Celui viu grăind din mijlocul focului, cum am auzit noi, şi să rămână viu?</span>
<span class="v-num v-27">27&nbsp;</span><span class="v DT5_27" data-id="DT5_27">Apropie-te dar tu şi ascultă câte-ţi va spune ţie Domnul, Dumnezeul nostru, şi apoi ne vei spune tu nouă toate câte ţi-a grăit Domnul, Dumnezeul nostru, şi noi le vom asculta şi le vom plini...</span>
<span class="v-num v-28">28&nbsp;</span><span class="v DT5_28" data-id="DT5_28">Iar Domnul a auzit glasul cuvintelor voastre grăind către mine şi mi-a zis Domnul: Auzit-am glasul cuvintelor acestui popor, pe care l-au grăit către tine; tot ce-au grăit este bine.</span>
<span class="v-num v-29">29&nbsp;</span><span class="v DT5_29" data-id="DT5_29">Numai de-ar avea într'înşii aceeaşi inimă să se teamă de Mine şi'n toată vremea să-Mi păzească poruncile, ca să le fie bine, şi lor, şi fiilor lor în veac!</span>
<span class="v-num v-30">30&nbsp;</span><span class="v DT5_30" data-id="DT5_30">Du-te şi spune-le: Întoarceţi-vă la sălaşele voastre!</span>
<span class="v-num v-31">31&nbsp;</span><span class="v DT5_31" data-id="DT5_31">Tu însă rămâi aici cu Mine, iar Eu îţi voi spune toate poruncile, hotărârile şi rânduielile pe care tu trebuie să-i înveţi să le păzească în ţara pe care Eu le-o dau s'o moştenească.</span>
<span class="v-num v-32">32&nbsp;</span><span class="v DT5_32" data-id="DT5_32">Aşadar, aveţi grijă să faceţi aşa cum v'a poruncit Domnul, Dumnezeul vostru, şi să nu vă abateţi nici la dreapta, nici la stânga!</span>
<span class="v-num v-33">33&nbsp;</span><span class="v DT5_33" data-id="DT5_33">Umblaţi în calea pe care v'a poruncit-o Domnul, Dumnezeul vostru, ca să vă dea odihnă şi să vă fie bine şi s'aveţi îndelungare de zile în ţara pe care o veţi moşteni.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="DT4.html">&lt;</a>
<a class="home" href="index.html">=</a>
<a class="next" href="DT6.html">&gt;</a>
</div></div>
</body>
</html>