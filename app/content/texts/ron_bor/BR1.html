<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI BARUH 1 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="BR.html">Biblia Ortodoxă Română Sinodală (2006)</a><a class="location" href="BR.html">CARTEA LUI BARUH 1</a><a class="prev" href="JT16.html">&lt;</a>
<a class="home" href="index.html">=</a>
<a class="next" href="BR2.html">&gt;</a>
</div></div>
<div class="section chapter BR BR1 ron_bor ron " dir="ltr" lang="ro" data-id="BR1" data-nextid="BR2" data-previd="JT16">
<div class="mt">CARTEA LUI BARUH</div>
<div class="c">1</div>
<div class="p">
<span class="v-num v-1">1&nbsp;</span><span class="v BR1_1" data-id="BR1_1">Acestea sînt cuvintele cărţii pe care a scris-o Baruh, fiul lui Neria, fiul lui Maaseia, fiul lui Sedechia, fiul lui Asadia, fiul lui Helchie, în Babilon,</span>
<span class="v-num v-2">2&nbsp;</span><span class="v BR1_2" data-id="BR1_2">În anul al cincilea, în luna a şaptea, în vremea în care au luat Caldeii Ierusalimul si l-au ars cu foc.</span>
<span class="v-num v-3">3&nbsp;</span><span class="v BR1_3" data-id="BR1_3">Şi a citit Baruh cuvintele cărţii acesteia înaintea lui Iehonia, fiul lui Ioiachim, rege în Iuda, şi înaintea a tot poporul, care venise să audă cartea.</span>
<span class="v-num v-4">4&nbsp;</span><span class="v BR1_4" data-id="BR1_4">Şi înaintea dregătorilor, şi a fiilor regelui, şi înaintea bătrânilor şi înaintea a tot poporul, de la cel mic până la cel mare, a tuturor celor ce locuiau în Babilon, pe malul râului Sud,</span>
<span class="v-num v-5">5&nbsp;</span><span class="v BR1_5" data-id="BR1_5">Care plângeau şi posteau şi se rugau înaintea Domnului.</span>
<span class="v-num v-6">6&nbsp;</span><span class="v BR1_6" data-id="BR1_6">Şi a adunat argint după cît a putut da mâna fiecăruia.</span>
<span class="v-num v-7">7&nbsp;</span><span class="v BR1_7" data-id="BR1_7">Şi a trimis în Ierusalim la Ioiachim, fiul lui Helchie, fiul lui Salom preotul, şi la preoţi şi la tot poporul, care s-a aflat cu el în Ierusalim,</span>
<span class="v-num v-8">8&nbsp;</span><span class="v BR1_8" data-id="BR1_8">Când a luat el vasele templului Domnului, care s-au scos din templu, să se întoarcă în pământul lui Iuda în ziua a zecea a lunii Sivan, vase de argint, pe care le-a făcut Sedechia, fiul lui Iosie, regele lui Iuda,</span>
<span class="v-num v-9">9&nbsp;</span><span class="v BR1_9" data-id="BR1_9">După ce a scos Nabucodonosor, regele Babilonului, din Ierusalim ca robi, pe Iehonia cu căpeteniile, cu făurarii, cu dregătorii şi cu poporul de rând, şi i-a dus în Babilon,</span>
<span class="v-num v-10">10&nbsp;</span><span class="v BR1_10" data-id="BR1_10">Şi a zis: Iată am trimis la voi argint, cu care să cumpăraţi arderi de tot şi jertfe pentru păcat şi tămâie, şi faceţi miresme şi aduceţi-le pe jertfelnicul Domnului Dumnezeului nostru.</span>
<span class="v-num v-11">11&nbsp;</span><span class="v BR1_11" data-id="BR1_11">Şi vă rugaţi pentru viaţa lui Nabucodonosor, regele Babilonului, şi pentru viaţa lui Belşaţar, fiul lui, ca să fie zilele lor ca zilele cerului pe pământ.</span>
<span class="v-num v-12">12&nbsp;</span><span class="v BR1_12" data-id="BR1_12">Şi va da Domnul putere, şi va lumina ochii noştri, şi vom trăi sub umbra lui Nabucodonosor, regele Babilonului, şi sub umbra lui Belşaţar, fiul lui, şi vom sluji lor zile multe, şi vom afla har înaintea lor.</span>
<span class="v-num v-13">13&nbsp;</span><span class="v BR1_13" data-id="BR1_13">Şi vă rugaţi pentru noi către Domnul Dumnezeul nostru, fiindcă am păcătuit împotriva Domnului Dumnezeului nostru, şi nu s-a întors mânia Domnului şi urgia Lui de la noi până în ziua aceasta.</span>
<span class="v-num v-14">14&nbsp;</span><span class="v BR1_14" data-id="BR1_14">Şi veţi citi cartea aceasta, pe care am trimis-o la voi, ca să o citiţi în templul Domnului, la sărbătoarea corturilor şi în zilele de adunare la templu,</span>
<span class="v-num v-15">15&nbsp;</span><span class="v BR1_15" data-id="BR1_15">Şi veţi grăi: A Domnului Dumnezeului nostru este dreptatea, iar a noastră, ruşinea felelor, cum se arată în ziua aceasta omului iudeu şi celor ce locuiesc Ierusalimul,</span>
<span class="v-num v-16">16&nbsp;</span><span class="v BR1_16" data-id="BR1_16">Şi regilor noştri şi mai-marilor noştri, şi preoţilor noştri şi proorocilor noştri şi părinţilor noştri.</span>
<span class="v-num v-17">17&nbsp;</span><span class="v BR1_17" data-id="BR1_17">Căci am păcătuit înaintea Domnului şi n-am ascultat de Dânsul.</span>
<span class="v-num v-18">18&nbsp;</span><span class="v BR1_18" data-id="BR1_18">N-am ascultat glasul Domnului Dumnezeului nostru, ca să umblăm întru poruncile Lui, pe care le-a dat înaintea feţei noastre.</span>
<span class="v-num v-19">19&nbsp;</span><span class="v BR1_19" data-id="BR1_19">Din ziua în care a scos Domnul pe părinţii noştri din pământul Egiptului şi până în ziua aceasta, am fost neascultători de Domnul Dumnezeul nostru şi ne-am lenevit, ca să nu auzim glasul Lui.</span>
<span class="v-num v-20">20&nbsp;</span><span class="v BR1_20" data-id="BR1_20">Şi s-au lipit de noi răutăţile şi blestemul pe care le-a poruncit Domnul slujitorului Său Moise, în ziua în care a scos pe părinţii noştri din ţara Egiptului, ca să ne dea nouă pământ în care curge lapte şi miere, precum este în ziua aceasta.</span>
<span class="v-num v-21">21&nbsp;</span><span class="v BR1_21" data-id="BR1_21">Şi n-am ascultat glasul Domnului Dumnezeului nostru după toate cuvintele proorocilor, pe care i-a trimis la noi.</span>
<span class="v-num v-22">22&nbsp;</span><span class="v BR1_22" data-id="BR1_22">Şi am mers fiecare întru cugetul inimii sale celei rele, pentru a lucra dumnezeilor străini şi a face rele înaintea ochilor Domnului Dumnezeului nostru.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JT16.html">&lt;</a>
<a class="home" href="index.html">=</a>
<a class="next" href="BR2.html">&gt;</a>
</div></div>
</body>
</html>