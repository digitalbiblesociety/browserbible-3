<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>LEVITICUL 2 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LV.html">Biblia Ortodoxă Română Sinodală (2006)</a><a class="location" href="LV.html">LEVITICUL 2</a><a class="prev" href="LV1.html">&lt;</a>
<a class="home" href="index.html">=</a>
<a class="next" href="LV3.html">&gt;</a>
</div></div>
<div class="section chapter LV LV2 ron_bor ron " dir="ltr" lang="ro" data-id="LV2" data-nextid="LV3" data-previd="LV1">
<div class="c">2</div>
<div class="p">
<span class="v-num v-1">1&nbsp;</span><span class="v LV2_1" data-id="LV2_1">"Dacă cineva voieşte să jertfească Domnului prinos de pâine, să aducă făină bună de grâu, să toarne peste ea untdelemn şi să pună pe ea tămâie;</span>
<span class="v-num v-2">2&nbsp;</span><span class="v LV2_2" data-id="LV2_2">Apoi s-o aducă preoţilor, fiilor lui Aaron, iar unul din ei să ia o mână plină de făină, cu untdelemnul şi cu toată tămâia şi s-o ardă pe jertfelnic spre pomenire, ca jertfă, mireasmă plăcută Domnului.</span>
<span class="v-num v-3">3&nbsp;</span><span class="v LV2_3" data-id="LV2_3">Iar rămăşiţa din prinosul de pâine va fi a lui Aaron şi a fiilor lui; aceasta e sfinţenie mare din jertfele Domnului.</span>
<span class="v-num v-4">4&nbsp;</span><span class="v LV2_4" data-id="LV2_4">Dacă însă vrei să aduci jertfa prinosului de pâine din aluaturi coapte în cuptor, să aduci pâini de făină bună de grâu, nedospite, frământate cu untdelemn, şi turte nedospite, unse cu untdelemn.</span>
<span class="v-num v-5">5&nbsp;</span><span class="v LV2_5" data-id="LV2_5">Dacă jertfa ta este prinos de pâine copt în tigaie, să fie de făină bună de grâu, frământată cu untdelemn şi nedospită.</span>
<span class="v-num v-6">6&nbsp;</span><span class="v LV2_6" data-id="LV2_6">Să-l rupi bucăţi şi să torni peste el untdelemn; acesta este prinos de pâine, adus Domnului.</span>
<span class="v-num v-7">7&nbsp;</span><span class="v LV2_7" data-id="LV2_7">Dacă jertfa ta este prinos de pâine gătit în oală, să se facă de făină bună de grâu cu untdelemn.</span>
<span class="v-num v-8">8&nbsp;</span><span class="v LV2_8" data-id="LV2_8">Prinosul Domnului, gătit aşa, să se aducă şi să se încredinţeze preotului, iar acesta să-l ducă la jertfelnic.</span>
<span class="v-num v-9">9&nbsp;</span><span class="v LV2_9" data-id="LV2_9">Apoi să ia preotul din jertfă o parte spre pomenire şi s-o ardă pe jertfelnic, ca ardere, ca mireasmă plăcută Domnului;</span>
<span class="v-num v-10">10&nbsp;</span><span class="v LV2_10" data-id="LV2_10">Iar rămăşitele prinosului de pâine vor fi pentru Aaron şi fiii lui; acestea-s sfinţenie mare din jertfele Domnului.</span>
<span class="v-num v-11">11&nbsp;</span><span class="v LV2_11" data-id="LV2_11">Orice prinos de pâine, ce aduceţi Domnului, să nu-l faceţi dospit, căci nici dospitură, nici miere nu veţi arde, ca jertfă înaintea Domnului.</span>
<span class="v-num v-12">12&nbsp;</span><span class="v LV2_12" data-id="LV2_12">Ca prinos de pârgă, să aduceţi şi de acestea Domnului, dar pe jertfelnic să nu le înălţaţi întru mireasmă bine-plăcută Domnului.</span>
<span class="v-num v-13">13&nbsp;</span><span class="v LV2_13" data-id="LV2_13">Toate prinoasele tale de pâine sară-le cu sare; să nu laşi jertfele tale fără sare, semnul legământului Dumnezeului tău; cu toate prinoasele tale adu Domnului Dumnezeului tău şi sare.</span>
<span class="v-num v-14">14&nbsp;</span><span class="v LV2_14" data-id="LV2_14">De aduci Domnului prinos de pâine din cele dintâi roade, adu ca dar din cele dintâi roade ale tale grăunţe din spice, prăjite pe foc şi pisate;</span>
<span class="v-num v-15">15&nbsp;</span><span class="v LV2_15" data-id="LV2_15">Toarnă peste ele untdelemn şi pune pe ele tămâie; acesta este prinos de pâine.</span>
<span class="v-num v-16">16&nbsp;</span><span class="v LV2_16" data-id="LV2_16">Preotul să ardă, spre pomenire, o parte din grăunţe şi din untdelemn cu toată tămâia; aceasta este jertfă Domnului".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LV1.html">&lt;</a>
<a class="home" href="index.html">=</a>
<a class="next" href="LV3.html">&gt;</a>
</div></div>
</body>
</html>