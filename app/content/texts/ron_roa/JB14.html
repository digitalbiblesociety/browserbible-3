<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 14 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JB.html">CARTEA LUI IOV 14</a><a class="prev" href="JB13.html">&lt;</a>
<a class="home" href="index.html">=</a>
<a class="next" href="JB15.html">&gt;</a>
</div></div>
<div class="section chapter JB JB14 ron_roa ron " dir="ltr" lang="ro" data-id="JB14" data-nextid="JB15" data-previd="JB13">
<div class="c">14</div>
<div class="p">
<span class="v-num v-1">1&nbsp;</span><span class="v JB14_1" data-id="JB14_1">Născutul din femeie e om cu viaţă scurtă şi plină de necazuri.</span>
<span class="v-num v-2">2&nbsp;</span><span class="v JB14_2" data-id="JB14_2">Ca floarea înfloreşte, şi după-aceea cade, şi fuge ca o umbră, şi n'are vreun răgaz.</span>
<span class="v-num v-3">3&nbsp;</span><span class="v JB14_3" data-id="JB14_3">Nu-i el acel pe care l-ai luat la cercetări şi l-ai silit să-Ţi vină sub ochi la judecată?</span>
<span class="v-num v-4">4&nbsp;</span><span class="v JB14_4" data-id="JB14_4">În cazu-acesta, cine-i curat de tină? Nimeni, chiar dacă-i va fi viaţa o zi doar pe pământ.</span>
<span class="v-num v-5">5&nbsp;</span><span class="v JB14_5" data-id="JB14_5">Că Tu la socoteală şi lunile i-ai pus; i-ai pus hotar în vreme, hotar de netrecut.</span>
<span class="v-num v-6">6&nbsp;</span><span class="v JB14_6" data-id="JB14_6">Mai lasă-l din privire, dă-i timp să se-odihnească, să-i placă şi lui viaţa măcar cât unei slugi!</span>
<span class="v-num v-7">7&nbsp;</span><span class="v JB14_7" data-id="JB14_7">Că până şi copacul, tot are o nădejde: chiar dacă-l tai, trupina mai poate să'nflorească, şi nici lăstarii fragezi din ea nu vor lipsi;</span>
<span class="v-num v-8">8&nbsp;</span><span class="v JB14_8" data-id="JB14_8">chiar dacă rădăcina'n pământ îmbătrâneşte şi trunchiul printre pietre se macină murind,</span>
<span class="v-num v-9">9&nbsp;</span><span class="v JB14_9" data-id="JB14_9">adulmecarea apei îl face s'odrăslească şi va rodi crenguţe ca un răsad de ieri.</span>
<span class="v-num v-10">10&nbsp;</span><span class="v JB14_10" data-id="JB14_10">Dar omul, dacă moare, se prăbuşeşte'n hău, şi dacă muritoru-a căzut, mai mult nu e.</span>
<span class="v-num v-11">11&nbsp;</span><span class="v JB14_11" data-id="JB14_11">Că prin lucrarea vremii chiar marea scade'n maluri şi râu-şi pustieşte zăvoaiele şi seacă;</span>
<span class="v-num v-12">12&nbsp;</span><span class="v JB14_12" data-id="JB14_12">la fel, şi omu-adoarme şi nu se mai ridică, şi pân'ce va fi cerul, el nu se mai trezeşte, nu, nu se mai deşteaptă din somnul său adânc.</span>
<span class="v-num v-13">13&nbsp;</span><span class="v JB14_13" data-id="JB14_13">Măcar de m'ai ascunde în iadul cel de jos , sub pază, pân' la vremea când Ţi-a trecut mânia şi-ai rândui o vreme să-Ţi aminteşti de mine;</span>
<span class="v-num v-14">14&nbsp;</span><span class="v JB14_14" data-id="JB14_14">că dacă omul moare şi înc'ar mai trăi chiar când şi'ncheie viaţa cu ziua cea din urmă, aş aştepta'n tăcere pân'ce din nou voi fi.</span>
<span class="v-num v-15">15&nbsp;</span><span class="v JB14_15" data-id="JB14_15">Apoi mă vei chema, şi eu Îţi voi răspunde: Nu'ndepărta zidirea făcută chiar de Tine!</span>
<span class="v-num v-16">16&nbsp;</span><span class="v JB14_16" data-id="JB14_16">Dar Tu ţii socoteala la tot ce fac eu zilnic şi nu, nimic nu-Ţi scapă din bietele-mi păcate;</span>
<span class="v-num v-17">17&nbsp;</span><span class="v JB14_17" data-id="JB14_17">în sac ţii sub pecete a'mele făr'delegi şi însemnezi chiar orice-am greşit fără de voie.</span>
<span class="v-num v-18">18&nbsp;</span><span class="v JB14_18" data-id="JB14_18">Aşa precum un munte'n cădere se prăvale, aşa precum o piatră în locu-i se'nvecheşte,</span>
<span class="v-num v-19">19&nbsp;</span><span class="v JB14_19" data-id="JB14_19">cum apele rod pietre şi'ntinsele şuvoaie duc straturi de pământ, aşa în om Tu spulberi puterea de-a'ndura:</span>
<span class="v-num v-20">20&nbsp;</span><span class="v JB14_20" data-id="JB14_20">întinzi de el pân' vine sfârşitul, şi s'a dus, îi schimbi înfăţişarea şi-apoi îl dai afară.</span>
<span class="v-num v-21">21&nbsp;</span><span class="v JB14_21" data-id="JB14_21">Şi de i-au fost feciorii la număr mulţi, nu ştie, iar de i-au fost la număr puţini, nici asta ştie;</span>
<span class="v-num v-22">22&nbsp;</span><span class="v JB14_22" data-id="JB14_22">el ştie doar atâta: că trupul l-a durut şi sufletul i-a plâns".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB13.html">&lt;</a>
<a class="home" href="index.html">=</a>
<a class="next" href="JB15.html">&gt;</a>
</div></div>
</body>
</html>