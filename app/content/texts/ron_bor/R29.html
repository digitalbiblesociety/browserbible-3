<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 9 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 9</a><a class="prev" href="R28.html">&lt;</a>
<a class="home" href="index.html">=</a>
<a class="next" href="R210.html">&gt;</a>
</div></div>
<div class="section chapter R2 R29 ron_bor ron " dir="ltr" lang="ro" data-id="R29" data-nextid="R210" data-previd="R28">
<div class="c">9</div>
<div class="p">
<span class="v-num v-1">1&nbsp;</span><span class="v R29_1" data-id="R29_1">Auzind regina din Saba de faima lui Solomon şi voind să-l încerce cu întrebări grele, a venit la Ierusalim cu foarte multă bogăţie, cu cămile încărcate cu aromate, cu aur mult şi pietre scumpe; şi a venit la Solomon şi i-a grăit lui toate câte avea în sufletul ei.</span>
<span class="v-num v-2">2&nbsp;</span><span class="v R29_2" data-id="R29_2">Şi i-a dezlegat Solomon toate întrebările ei şi nu s-a găsit nimic necunoscut pentru Solomon, încât să nu-i dezlege el.</span>
<span class="v-num v-3">3&nbsp;</span><span class="v R29_3" data-id="R29_3">Văzând regina din Saba înţelepciunea lui Solomon şi casa pe care o zidise el,</span>
<span class="v-num v-4">4&nbsp;</span><span class="v R29_4" data-id="R29_4">Mâncările de la masa lui, locurile de şedere ale robilor lui, rânduiala slujitorilor lui şi îmbrăcămintea lor, paharnicii lui, îmbrăcămintea lor şi arderile de tot pe care le aducea în templu, a rămas uimită.</span>
<span class="v-num v-5">5&nbsp;</span><span class="v R29_5" data-id="R29_5">Şi a zis regelui: "Cele ce am auzit eu în ţara mea despre lucrurile tale şi despre înţelepciunea ta, sunt adevărate;</span>
<span class="v-num v-6">6&nbsp;</span><span class="v R29_6" data-id="R29_6">Dar eu n-am crezut vorbele ce mi se spuneau, până ce n-am venit şi n-am văzut cu ochii mei. Şi iată nici pe jumătate nu mi s-a grăit de mărirea înţelepciunii tale; tu întreci cu mult faima auzită de mine, despre tine.</span>
<span class="v-num v-7">7&nbsp;</span><span class="v R29_7" data-id="R29_7">Fericiţi sunt oamenii tăi şi fericite sunt aceste slugi ale tale, care-ţi stau totdeauna înainte şi-ţi ascultă înţelepciunea!</span>
<span class="v-num v-8">8&nbsp;</span><span class="v R29_8" data-id="R29_8">Binecuvântat să fie Domnul Dumnezeul tău Care a binevoit să te pună pe tronul Său, pentru ca să fii rege în numele Domnului Dumnezeului tău. Din dragostea pe care Dumnezeul tău o are către Israel, ca să-l întărească în veci, te-a făcut rege peste el, ca să faci judecată şi dreptate".</span>
<span class="v-num v-9">9&nbsp;</span><span class="v R29_9" data-id="R29_9">Şi a dăruit ea regelui o sută douăzeci de talanţi de aur şi mulţime mare de aromate şi de pietre scumpe; asemenea aromate, ca cele dăruite de regina din Saba regelui Solomon, nu se mai văzuseră.</span>
<span class="v-num v-10">10&nbsp;</span><span class="v R29_10" data-id="R29_10">În vremea aceea slugile lui Hiram şi slugile lui Solomon, care-i aduceau aur de la Ofir, îi aduseseră şi lemn roşu şi pietre scumpe.</span>
<span class="v-num v-11">11&nbsp;</span><span class="v R29_11" data-id="R29_11">Din acest lemn roşu făcuse regele scările de la templul Domnului şi de la casa domnească, precum şi chitare şi harpe pentru cântăreţi. Astfel de lemn nu se mai văzuse niciodată înainte în ţara lui Iuda.</span>
<span class="v-num v-12">12&nbsp;</span><span class="v R29_12" data-id="R29_12">Iar regele Solomon a dat reginei din Saba tot ce ea a dorit şi a cerut, afară de darul pe care i l-a dat pentru lucrurile pe care ea le adusese regelui. Şi aşa s-a întors înapoi în ţara sa, ea şi slugile sale.</span>
<span class="v-num v-13">13&nbsp;</span><span class="v R29_13" data-id="R29_13">Greutatea aurului care i se adusese lui Solomon într-un an era de şase sute şaizeci şi şase de talanţi de aur.</span>
<span class="v-num v-14">14&nbsp;</span><span class="v R29_14" data-id="R29_14">Afară de acestea, mai aduceau lui Solomon aur şi argint solii de la diferite popoare şi negustorii, precum şi toţi regii Arabiei şi conducătorii de provincii.</span>
<span class="v-num v-15">15&nbsp;</span><span class="v R29_15" data-id="R29_15">Regele Solomon a făcut două sute de scuturi mari de aur ciocănit în care au intrat câte şase sute de sicli de aur de fiecare scut ciocănit.</span>
<span class="v-num v-16">16&nbsp;</span><span class="v R29_16" data-id="R29_16">Şi trei sute de scuturi mici, tot de aur ciocănit, în care au intrat câte trei sute de sicli de aur de fiecare scut. Pe acestea le-a pus regele în Casa Pădurii din Liban.</span>
<span class="v-num v-17">17&nbsp;</span><span class="v R29_17" data-id="R29_17">Apoi a făcut regele un tron mare de os de fildeş şi l-a îmbrăcat peste tot cu aur curat,</span>
<span class="v-num v-18">18&nbsp;</span><span class="v R29_18" data-id="R29_18">Iar la tron a făcut şase trepte de suit, un scăunel de aur pentru picioare, prins de tron, rezemători de o parte şi de alta a locului de şedere şi doi lei care stăteau lângă rezemători</span>
<span class="v-num v-19">19&nbsp;</span><span class="v R29_19" data-id="R29_19">Şi încă doisprezece lei care stăteau acolo pe cele şase trepte de o parte şi de alta. Aşa tron nu se mai găsea în nici un regat.</span>
<span class="v-num v-20">20&nbsp;</span><span class="v R29_20" data-id="R29_20">Toate vasele de băut ale regelui Solomon erau de aur şi toate vasele din Casa Pădurii din Liban erau de aur ales. În zilele lui Solomon argintul se socotea ca nimic,</span>
<span class="v-num v-21">21&nbsp;</span><span class="v R29_21" data-id="R29_21">Căci corăbiile regelui umblau la Tarsis eu slugile lui Hiram şi la trei ani o dată se întorceau aducând aur şi argint, fildeş, maimuţe şi păuni.</span>
<span class="v-num v-22">22&nbsp;</span><span class="v R29_22" data-id="R29_22">Astfel Solomon a întrecut pe toţi regii pământului în bogăţie şi înţelepciune.</span>
<span class="v-num v-23">23&nbsp;</span><span class="v R29_23" data-id="R29_23">Şi toţi regii ţărilor căutau să vadă pe Solomon, ca să-i asculte înţelepciunea pe care i-o pusese Dumnezeu în inima lui.</span>
<span class="v-num v-24">24&nbsp;</span><span class="v R29_24" data-id="R29_24">Şi fiecare din ei îi aducea vase de argint, de aur, veşminte, arme, aromate, cai şi catâri, în fiecare an.</span>
<span class="v-num v-25">25&nbsp;</span><span class="v R29_25" data-id="R29_25">Solomon avea patru mii de iesle pentru caii de pe la carele lui şi douăsprezece mii de călăreţi, aşezaţi în cetăţile unde avea carele şi pe lângă rege în Ierusalim.</span>
<span class="v-num v-26">26&nbsp;</span><span class="v R29_26" data-id="R29_26">El domnea peste toţi regii, de la râul Eufrat până la ţara Filistenilor şi până la hotarul Egiptului.</span>
<span class="v-num v-27">27&nbsp;</span><span class="v R29_27" data-id="R29_27">Şi a făcut regele să fie aurul şi argintul preţuit în Ierusalim ca pietrele de pe drum, iar cedrii, din pricina mulţimii lor, i-a făcut să fie preţuiţi ca smochinii cei sălbatici de prin locuri joase.</span>
<span class="v-num v-28">28&nbsp;</span><span class="v R29_28" data-id="R29_28">Cai pentru Solomon i se aduceau din Egipt şi din toate ţările.</span>
<span class="v-num v-29">29&nbsp;</span><span class="v R29_29" data-id="R29_29">Celelalte fapte ale lui Solomon, de la cele dintâi până la cele din urmă, sunt scrise în cartea lui Natan proorocul, în proorocia lui Ahia Şilonitul şi în vedeniile lui Ido văzătorul despre Ieroboam, fiul lui Nabat.</span>
<span class="v-num v-30">30&nbsp;</span><span class="v R29_30" data-id="R29_30">Solomon a domnit în Ierusalim peste tot Israelul patruzeci de ani.</span>
<span class="v-num v-31">31&nbsp;</span><span class="v R29_31" data-id="R29_31">Apoi a răposat Solomon cu părinţii săi şi l-au îngropat în cetatea lui David, tatăl său. Iar în locul lui s-a făcut rege Roboam, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R28.html">&lt;</a>
<a class="home" href="index.html">=</a>
<a class="next" href="R210.html">&gt;</a>
</div></div>
</body>
</html>