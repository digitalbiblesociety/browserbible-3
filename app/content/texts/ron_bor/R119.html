<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI PARALIPOMENA (SAU CARTEA ÎNTÂI A CRONICILOR) 19 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R1.html">Biblia Ortodoxă Română Sinodală (2006)</a><a class="location" href="R1.html">CARTEA ÎNTÂI PARALIPOMENA (SAU CARTEA ÎNTÂI A CRONICILOR) 19</a><a class="prev" href="R118.html">&lt;</a>
<a class="home" href="index.html">=</a>
<a class="next" href="R120.html">&gt;</a>
</div></div>
<div class="section chapter R1 R119 ron_bor ron " dir="ltr" lang="ro" data-id="R119" data-nextid="R120" data-previd="R118">
<div class="c">19</div>
<div class="p">
<span class="v-num v-1">1&nbsp;</span><span class="v R119_1" data-id="R119_1">După aceasta a murit Nahaş, regele Amoniţilor, şi în locul lui s-a făcut rege fiul său.</span>
<span class="v-num v-2">2&nbsp;</span><span class="v R119_2" data-id="R119_2">Atunci David a zis: "Am să arăt milă lui Hanun, fiul lui Nahaş, pentru binefacerea ce mi-a arătat tatăl său". Şi a trimis David soli să-l mângâie pentru pierderea tatălui său. Au mers deci solii lui David în ţara Amoniţilor, ca să-l mângâie pe Hanun.</span>
<span class="v-num v-3">3&nbsp;</span><span class="v R119_3" data-id="R119_3">Însă căpeteniile Amoniţilor au zis către Hanun: "Socoteşti tu, oare, că David din dragoste pentru tatăl tău a trimis la tine mângâietori? Nu cumva au venit slugile lui la tine, ca să iscodească şi să vadă ţara şi apoi să o pustiiască "</span>
<span class="v-num v-4">4&nbsp;</span><span class="v R119_4" data-id="R119_4">Atunci a prins Hanun pe trimişii lui David şi i-a ras şi le-a tăiat hainele pe jumătate, până la coapsă, şi aşa le-a dat drumul şi ei au plecat.</span>
<span class="v-num v-5">5&nbsp;</span><span class="v R119_5" data-id="R119_5">Spunându-se lui David de păţania oamenilor acelora, a trimis el în întâmpinarea lor, că erau tare batjocoriţi, şi li s-a zis: "Rămâneţi în Ierihon până vă vor creşte bărbile şi atunci vă veţi întoarce acasă".</span>
<span class="v-num v-6">6&nbsp;</span><span class="v R119_6" data-id="R119_6">După ce Amoniţii au văzut că au ajuns urâţi lui David, au trimis Hanun şi Amoniţii o mie de talanţi de argint, ca să ia în solda lor nişte care de război şi călăreţi din Siria Mesopotamiei, Siria Maacăi şi din Ţoba.</span>
<span class="v-num v-7">7&nbsp;</span><span class="v R119_7" data-id="R119_7">Şi au luat în solda lor treizeci şi două de mii de care şi pe regele Maacăi cu poporul lui, care au venit şi au tăbărât înaintea Medebei. Iar Amoniţii s-au adunat din cetăţile lor şi au ieşit la război.</span>
<span class="v-num v-8">8&nbsp;</span><span class="v R119_8" data-id="R119_8">Când David a auzit de acestea, a trimis pe Ioab cu toată oştirea de viteji.</span>
<span class="v-num v-9">9&nbsp;</span><span class="v R119_9" data-id="R119_9">Atunci au înaintat Amoniţii şi s-au aşezat în linie de bătaie la porţile cetăţii, iar regii care veniseră erau la o parte în câmp.</span>
<span class="v-num v-10">10&nbsp;</span><span class="v R119_10" data-id="R119_10">Ioab, văzând că are a lupta pe două laturi, una în faţă şi alta în spate, a ales oşteni din toţi cei mai de seamă din Israel şi i-a rânduit contra Sirienilor.</span>
<span class="v-num v-11">11&nbsp;</span><span class="v R119_11" data-id="R119_11">Iar cealaltă parte de popor a încredinţat-o lui Abişai, fratele său, ca să se îndrepte contra Amoniţilor.</span>
<span class="v-num v-12">12&nbsp;</span><span class="v R119_12" data-id="R119_12">Apoi a zis: "Dacă Sirienii vor fi mai tari decât mine, să-mi vii tu în ajutor, iar dacă Amoniţii vor fi mai tari decât tine, îţi voi veni eu în ajutor.</span>
<span class="v-num v-13">13&nbsp;</span><span class="v R119_13" data-id="R119_13">Fii curajos şi să stăm cu tărie pentru apărarea poporului nostru şi pentru cetăţile Dumnezeului nostru, şi Domnul să facă ce va binevoi".</span>
<span class="v-num v-14">14&nbsp;</span><span class="v R119_14" data-id="R119_14">şi a intrat Ioab Şi oamenii ce erau cu el în luptă cu Sirienii, dar aceştia au fugit de el.</span>
<span class="v-num v-15">15&nbsp;</span><span class="v R119_15" data-id="R119_15">Amoniţii însă, văzând că Sirienii fug, au fugit şi ei de Abişai, fratele lui Ioab, şi s-au dus în cetate. Atunci Ioab a venit la Ierusalim.</span>
<span class="v-num v-16">16&nbsp;</span><span class="v R119_16" data-id="R119_16">Sirienii, văzând că sunt bătuţi de Israeliţi, au trimis soli şi au scos pe Sirienii care erau dincolo de râu, iar Şofac, căpetenia lui Hadadezer, îi conducea.</span>
<span class="v-num v-17">17&nbsp;</span><span class="v R119_17" data-id="R119_17">Când s-a spus aceasta lui David, el a adunat pe toţi Israeliţii, a trecut Iordanul şi, venind asupra acelora, s-a aşezat în linie de bătaie în faţa lor. Şi a intrat David în luptă cu Sirienii şi aceştia s-au luptat cu el.</span>
<span class="v-num v-18">18&nbsp;</span><span class="v R119_18" data-id="R119_18">Dar curând Sirienii au fugit de Israeliţi, iar David, a nimicit Sirienilor şapte mii de care şi patruzeci de mii de pedestraşi, şi pe Şofac, comandantul oştirii, I-a ucis.</span>
<span class="v-num v-19">19&nbsp;</span><span class="v R119_19" data-id="R119_19">Când au văzut slugile lui Hadadezer că sunt biruiţi de Israeliţi, au încheiat pace cu David şi s-au supus. Şi n-au mai voit Sirienii să mai ajute pe Amoniţi.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R118.html">&lt;</a>
<a class="home" href="index.html">=</a>
<a class="next" href="R120.html">&gt;</a>
</div></div>
</body>
</html>