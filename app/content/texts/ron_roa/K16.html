<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 6 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K1.html">CARTEA A TREIA A REGILOR 6</a><a class="prev" href="K15.html">&lt;</a>
<a class="home" href="index.html">=</a>
<a class="next" href="K17.html">&gt;</a>
</div></div>
<div class="section chapter K1 K16 ron_roa ron " dir="ltr" lang="ro" data-id="K16" data-nextid="K17" data-previd="K15">
<div class="c">6</div>
<div class="p">
<span class="v-num v-1">1&nbsp;</span><span class="v K16_1" data-id="K16_1">Şi a fost că la patru sute patruzeci de ani după ieşirea fiilor lui Israel din Egipt, în cel de al patrulea an al domniei lui Solomon peste Israel , în luna a doua , [a început el] să-I zidească Domnului casă. Regele a poruncit şi s'au luat pietre mari şi costisitoare pentru temelia casei, precum şi pietre cioplite. Pietrele au fost cioplite de oamenii lui Solomon şi de oamenii lui Hiram. În cel de al patrulea an a aşezat el temelia casei Domnului, în luna Zif, chiar în luna a doua. Iar în anul al unsprezecelea, în luna Bul, adică în luna a opta, templul a fost isprăvit întocmai după planul lui şi după toate rânduielile lui.</span>
<span class="v-num v-2">2&nbsp;</span><span class="v K16_2" data-id="K16_2">Templul pe care regele Solomon I l-a zidit Domnului avea şaizeci de coţi în lungime, douăzeci de coţi în lăţime şi treizeci de coţi în înălţime.</span>
<span class="v-num v-3">3&nbsp;</span><span class="v K16_3" data-id="K16_3">Pridvorul din faţa templului avea o lungime de douăzeci de coţi, potrivit cu lăţimea din faţă a templului. Şi a zidit templul şi l-a isprăvit.</span>
<span class="v-num v-4">4&nbsp;</span><span class="v K16_4" data-id="K16_4">Templului i-a făcut ferestre largi înlăuntru şi înguste în afară.</span>
<span class="v-num v-5">5&nbsp;</span><span class="v K16_5" data-id="K16_5">În faţa zidului templului a făcut odăi, de jur-împrejurul templului şi al altarului.</span>
<span class="v-num v-6">6&nbsp;</span><span class="v K16_6" data-id="K16_6">Odăile de jos erau late de cinci coţi, cele din mijloc de şase coţi, iar cele din catul al treilea aveau o lăţime de şapte coţi; căci templului i s'a lăsat pe dinafară o margine despărţitoare, aşa încât ele să nu fie lipite de zidul templului.</span>
<span class="v-num v-7">7&nbsp;</span><span class="v K16_7" data-id="K16_7">Pe durata zidirii templului, el a fost zidit din pietre gata cioplite; nici ciocan, nici secure, nici vreo altă unealtă de fier nu s'a auzit în templu pe durata zidirii.</span>
<span class="v-num v-8">8&nbsp;</span><span class="v K16_8" data-id="K16_8">Intrarea în catul de jos era sub aripa dreaptă a clădirii; o scară în spirală ducea la catul din mijloc, şi de la cel din mijloc la cel de al treilea.</span>
<span class="v-num v-9">9&nbsp;</span><span class="v K16_9" data-id="K16_9">Aşa a zidit templul şi l-a încheiat. Tavanul templului l-a făcut din lemn de cedru.</span>
<span class="v-num v-10">10&nbsp;</span><span class="v K16_10" data-id="K16_10">Odăilor dimprejurul întregului templu le-a dat o înălţime de câte cinci coţi; fiecare era legată de templu prin grinzi de cedru.</span>
<span class="v-num v-11">11&nbsp;</span><span class="v K16_11" data-id="K16_11">Şi a fost cuvântul Domnului către Solomon, zicând:</span>
<span class="v-num v-12">12&nbsp;</span><span class="v K16_12" data-id="K16_12">"Iată casa aceasta pe care tu Mi-o zideşti: Dacă vei umbla după legile Mele şi vei plini judecăţile Mele şi vei păzi toate poruncile Mele ca să rămâi în ele, atunci Îmi voi împlini faţă de tine cuvântul pe care i l-am grăit lui David, părintele tău:</span>
<span class="v-num v-13">13&nbsp;</span><span class="v K16_13" data-id="K16_13">Voi locui în mijlocul fiilor lui Israel şi nu-l voi părăsi pe Israel, poporul Meu".</span>
<span class="v-num v-14">14&nbsp;</span><span class="v K16_14" data-id="K16_14">Şi a zidit Solomon templul şi l-a isprăvit.</span>
<span class="v-num v-15">15&nbsp;</span><span class="v K16_15" data-id="K16_15">Pereţii templului i-a îmbrăcat pe dinlăuntru cu lemn de cedru, de la pardoseală până la tavan şi căpriori; cu lemn de cedru i-a căptuşit peste tot, iar pardoseala a făcut-o din scânduri de chiparos.</span>
<span class="v-num v-16">16&nbsp;</span><span class="v K16_16" data-id="K16_16">În partea din fund a templului a zidit o despărţitură de douăzeci de coţi de la zid la zid şi de la pardoseală la căpriori şi astfel a deschis zidul către sfânta-sfintelor.</span>
<span class="v-num v-17">17&nbsp;</span><span class="v K16_17" data-id="K16_17">De patruzeci de coţi era întâia despărţitură a templului.</span>
<span class="v-num v-18">18&nbsp;</span><span class="v K16_18" data-id="K16_18">Templul l-a căptuşit pe dinlăuntru cu tăbliţe din cedru, pe care a săpat înflorituri şi frunze; totul era acoperit cu cedru, iar piatra nu se vedea.</span>
<span class="v-num v-19">19&nbsp;</span><span class="v K16_19" data-id="K16_19">Altarul dinlăuntrul templului l-a făcut ca să aşeze acolo chivotul legământului Domnului;</span>
<span class="v-num v-20">20&nbsp;</span><span class="v K16_20" data-id="K16_20">el avea douăzeci de coţi în lungime şi douăzeci de coţi în lăţime şi douăzeci de coţi în înălţime; şi l-a îmbrăcat în aur curat ;</span>
<span class="v-num v-21">21&nbsp;</span><span class="v K16_21" data-id="K16_21">iar aproape de faţa altarului a făcut un jertfelnic de cedru, pe care l-a îmbrăcat cu aur.</span>
<span class="v-num v-22">22&nbsp;</span><span class="v K16_22" data-id="K16_22">Şi tot templul l-a căptuşit cu aur, până la capăt.</span>
<span class="v-num v-23">23&nbsp;</span><span class="v K16_23" data-id="K16_23">În altar a făcut doi heruvimi din lemn de chiparos , fiecare de câte zece coţi;</span>
<span class="v-num v-24">24&nbsp;</span><span class="v K16_24" data-id="K16_24">aripa unui heruvim era de cinci coţi, şi tot de cinci coţi îi era aripa cealaltă; între vârfurile celor două aripi era o deschidere de zece coţi.</span>
<span class="v-num v-25">25&nbsp;</span><span class="v K16_25" data-id="K16_25">Tot aşa era şi cel de al doilea heruvim; amândoi aveau aceeaşi măsură şi aceeaşi înfăţişare.</span>
<span class="v-num v-26">26&nbsp;</span><span class="v K16_26" data-id="K16_26">Înălţimea unui heruvim era de zece coţi; tot aşa era şi aceea a celuilalt heruvim.</span>
<span class="v-num v-27">27&nbsp;</span><span class="v K16_27" data-id="K16_27">Pe cei doi heruvimi i-a aşezat în mijlocul despărţiturii din fund a templului. Aripile erau deschise; aripa unui heruvim se atingea de un perete, iar aripa celuilalt se atingea de celălalt perete, în timp ce aripile dinspre mijlocul clădirii se atingeau una de cealaltă, aripă de aripă.</span>
<span class="v-num v-28">28&nbsp;</span><span class="v K16_28" data-id="K16_28">Şi pe heruvimi i-a îmbrăcat în aur.</span>
<span class="v-num v-29">29&nbsp;</span><span class="v K16_29" data-id="K16_29">Pe toţi pereţii templului, de jur-împrejur, a încrestat chipuri de heruvimi şi finici, atât pe dinlăuntru, cât şi pe dinafară.</span>
<span class="v-num v-30">30&nbsp;</span><span class="v K16_30" data-id="K16_30">Şi pardoseala templului a îmbrăcat-o în aur, atât înlăuntru cât şi afară.</span>
<span class="v-num v-31">31&nbsp;</span><span class="v K16_31" data-id="K16_31">La intrarea altarului a făcut uşi din lemn de ienupăr; stâlpii uşilor erau în cinci muchii.</span>
<span class="v-num v-32">32&nbsp;</span><span class="v K16_32" data-id="K16_32">Pe cele două uşi, făcute din lemn de pin, a încrustat heruvimi şi finici şi frunze; şi le-a îmbrăcat în aur; poleiţi cu aur erau şi heruvimii şi finicii.</span>
<span class="v-num v-33">33&nbsp;</span><span class="v K16_33" data-id="K16_33">La intrarea în templu a făcut uşori din lemn de ienupăr în patru muchii</span>
<span class="v-num v-34">34&nbsp;</span><span class="v K16_34" data-id="K16_34">şi două uşi din lemn de chiparos; fiecare uşă avea două canaturi, cu ţâţânile lor, iar canatul al doilea era cel care se învârtea;</span>
<span class="v-num v-35">35&nbsp;</span><span class="v K16_35" data-id="K16_35">pe ele erau încrustate chipuri de heruvimi şi finici şi frunze desfăcute, iar încrustările erau poleite cu aur.</span>
<span class="v-num v-36">36&nbsp;</span><span class="v K16_36" data-id="K16_36">A zidit şi curtea interioară, cu trei rânduri de piatră cioplită, iar de jur-împrejur cu un rând de grinzi de cedru; a făcut şi perdeaua pridvorului casei ce se afla în faţa templului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K15.html">&lt;</a>
<a class="home" href="index.html">=</a>
<a class="next" href="K17.html">&gt;</a>
</div></div>
</body>
</html>