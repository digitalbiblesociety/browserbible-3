<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>DEUTERONOMUL 33 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="DT.html">Biblia Ortodoxă Română Sinodală (2006)</a><a class="location" href="DT.html">DEUTERONOMUL 33</a><a class="prev" href="DT32.html">&lt;</a>
<a class="home" href="index.html">=</a>
<a class="next" href="DT34.html">&gt;</a>
</div></div>
<div class="section chapter DT DT33 ron_bor ron " dir="ltr" lang="ro" data-id="DT33" data-nextid="DT34" data-previd="DT32">
<div class="c">33</div>
<div class="p">
<span class="v-num v-1">1&nbsp;</span><span class="v DT33_1" data-id="DT33_1">Iată acum şi binecuvântarea cu care Moise, omul lui Dumnezeu, a binecuvântat pe fiii lui Israel înainte de moartea sa.</span>
<span class="v-num v-2">2&nbsp;</span><span class="v DT33_2" data-id="DT33_2">Şi a zis el: "Venit-a Domnul din Sinai şi ni S-a descoperit întru slava Sa în Seir; strălucit-a din Munţii Paranului şi a ieşit cu mulţime mare de sfinţi, având la dreapta focul legii.</span>
<span class="v-num v-3">3&nbsp;</span><span class="v DT33_3" data-id="DT33_3">Cu adevărat El a iubit pe poporul Său. Toţi sfinţii Lui sunt sub mâna Lui şi au căzut la picioarele Lui ca să asculte cuvintele Lui.</span>
<span class="v-num v-4">4&nbsp;</span><span class="v DT33_4" data-id="DT33_4">Moise ne-a dat o lege, moştenire a obştii lui Iacov;</span>
<span class="v-num v-5">5&nbsp;</span><span class="v DT33_5" data-id="DT33_5">El a fost regele lui Israel, când se adunau căpeteniile popoarelor împreună cu seminţiile lui Israel.</span>
<span class="v-num v-6">6&nbsp;</span><span class="v DT33_6" data-id="DT33_6">Să trăiască Ruben şi să nu moară, şi Simeon să nu fie puţin la număr!</span>
<span class="v-num v-7">7&nbsp;</span><span class="v DT33_7" data-id="DT33_7">Iar pentru Iuda a zis acestea: "Ascultă, Doamne, glasul lui Iuda şi adu-l la poporul său; cu mâinile sale să se apere şi Tu să-i fii ajutor împotriva vrăjmaşilor lui".</span>
<span class="v-num v-8">8&nbsp;</span><span class="v DT33_8" data-id="DT33_8">Pentru Levi a zis: "Urimul Tău, Doamne, şi Tumimul Tău să fie pentru bărbatul Tău cel sfânt, pe care Tu l-ai încercat la Massa şi cu care Tu Te-ai certat la apele Meribei;</span>
<span class="v-num v-9">9&nbsp;</span><span class="v DT33_9" data-id="DT33_9">Care a zis de tatăl său şi de mama sa: "Nu i-am văzut", şi pe fraţii săi nu i-a cunoscut şi de fiii săi nu ştie nimic; căci ei au ţinut cuvintele Tale şi legământul Tău l-au păzit;</span>
<span class="v-num v-10">10&nbsp;</span><span class="v DT33_10" data-id="DT33_10">Învaţă pe Iacov legile Tale şi pe Israel poruncile Tale; pune tămâie înaintea feţei Tale şi arderi de tot pe jertfelnicul Tău.</span>
<span class="v-num v-11">11&nbsp;</span><span class="v DT33_11" data-id="DT33_11">Binecuvintează, Doamne, puterea lui şi lucrul mâinilor lui fie-ţi plăcut; loveşte coapsele celar ce se ridică împotriva lui şi celor ce-l urăsc, ca să nu se poată împotrivi".</span>
<span class="v-num v-12">12&nbsp;</span><span class="v DT33_12" data-id="DT33_12">Pentru Veniamin a zis: "Iubitul Domnului va sta lângă El fără primejdie şi Dumnezeu îl va ocroti în toată vremea şi el va odihni pe umerii Lui".</span>
<span class="v-num v-13">13&nbsp;</span><span class="v DT33_13" data-id="DT33_13">Pentru Iosif a zis: "Să binecuvânteze Domnul pământul lui cu darurile cele alese ale cerului, cu roua şi cu darurile adâncului celui dedesubt;</span>
<span class="v-num v-14">14&nbsp;</span><span class="v DT33_14" data-id="DT33_14">Cu roade alese din cele pe care le face să crească soarele şi cu cele mai bune roade care odrăslesc în fiecare lună;</span>
<span class="v-num v-15">15&nbsp;</span><span class="v DT33_15" data-id="DT33_15">Cu cele mai alese din câte dau munţii cei vechi şi cu darurile alese ale dealurilor celor veşnice;</span>
<span class="v-num v-16">16&nbsp;</span><span class="v DT33_16" data-id="DT33_16">Şi cu darurile cele alese ale pământului şi ale celor ce-l umplu. Binecuvântarea Celui ce S-a arătat în rug să vină pe capul lui Iosif, pe creştetul celui dintâi dintre fraţii lui!</span>
<span class="v-num v-17">17&nbsp;</span><span class="v DT33_17" data-id="DT33_17">Frumuseţea lui să fie ca a taurului întâi născut şi coarnele lui să fie ca şi coarnele bivolului; cu acelea va împunge popoarele toate până la marginile pământului; acestea sunt mulţimile mari ale lui Efraim, acestea sunt miile lui Manase".</span>
<span class="v-num v-18">18&nbsp;</span><span class="v DT33_18" data-id="DT33_18">Pentru Zabulon a zis: "Veseleşte-te, Zabulon, în căile tale şi tu, Isahare, în corturile tale!</span>
<span class="v-num v-19">19&nbsp;</span><span class="v DT33_19" data-id="DT33_19">Chema-vor aceştia poporul pe munte şi acolo vor junghia jertfele cele legiuite, căci se hrănesc cu bogăţia mării şi cu comorile cele ascunse în nisip".</span>
<span class="v-num v-20">20&nbsp;</span><span class="v DT33_20" data-id="DT33_20">Pentru Gad a zis: "Binecuvântat. să fie cel ce a sporit pe Gad, care odihneşte ca un pui de leu şi sfărâmă şi braţ şi cap.</span>
<span class="v-num v-21">21&nbsp;</span><span class="v DT33_21" data-id="DT33_21">Alesu-şi-a el pârga cea bună a ţării; acolo fost-a păstrată o moşie de căpetenie; venit-a în fruntea poporului şi a împlinit dreptatea Domnului şi judecăţile lui Israel".</span>
<span class="v-num v-22">22&nbsp;</span><span class="v DT33_22" data-id="DT33_22">Pentru Dan a zis: "Dan este pui de leu, care se aruncă din Vasan".</span>
<span class="v-num v-23">23&nbsp;</span><span class="v DT33_23" data-id="DT33_23">Pentru Neftali a zis: "Neftali, tu cel sătul de bunăvoinţă şi plin de binecuvântarea Domnului, ia marea şi partea cea de miazăzi în stăpânire".</span>
<span class="v-num v-24">24&nbsp;</span><span class="v DT33_24" data-id="DT33_24">Pentru Aşer a zis: "Binecuvântat să fie Aşer între fii, iubit să fie de fraţii lui şi să-şi afunde în untdelemn piciorul lui.</span>
<span class="v-num v-25">25&nbsp;</span><span class="v DT33_25" data-id="DT33_25">De fier şi de aramă să fie zăvoarele şi liniştea ta să ţină cît zilele vieţii tale.</span>
<span class="v-num v-26">26&nbsp;</span><span class="v DT33_26" data-id="DT33_26">Nimeni, o Israele, nu este ca Dumnezeu, Care să meargă pe ceruri întru ajutorul tău şi pe nori întru slava Sa.</span>
<span class="v-num v-27">27&nbsp;</span><span class="v DT33_27" data-id="DT33_27">Dumnezeu este liman din vremi străvechi; căci cu braţul Lui cel veşnic El te sprijină şi din faţa ta gonind vrăjmaşii, zice: "Stârpeşte-i!"</span>
<span class="v-num v-28">28&nbsp;</span><span class="v DT33_28" data-id="DT33_28">Israel locuieşte neprimejduit. Ochiul lui Iacov priveşte îmbelşugat de pâine şi de vin, şi cerurile lui picură rouă.</span>
<span class="v-num v-29">29&nbsp;</span><span class="v DT33_29" data-id="DT33_29">Ferice de tine, Israele! Cine este asemenea ţie, popor izbăvit de Domnul, scutul şi ajutorul tău, sabia şi slava ta. Vrăjmaşii tăi se vor da înapoi înaintea ta şi tu vei călca peste grumajii lor!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="DT32.html">&lt;</a>
<a class="home" href="index.html">=</a>
<a class="next" href="DT34.html">&gt;</a>
</div></div>
</body>
</html>