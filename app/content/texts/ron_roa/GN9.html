<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 9 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 9</a><a class="prev" href="GN8.html">&lt;</a>
<a class="home" href="index.html">=</a>
<a class="next" href="GN10.html">&gt;</a>
</div></div>
<div class="section chapter GN GN9 ron_roa ron " dir="ltr" lang="ro" data-id="GN9" data-nextid="GN10" data-previd="GN8">
<div class="c">9</div>
<div class="p">
<span class="v-num v-1">1&nbsp;</span><span class="v GN9_1" data-id="GN9_1">Şi i-a binecuvântat Dumnezeu pe Noe şi pe fiii săi şi le-a zis: "Creşteţi şi înmulţiţi-vă şi umpleţi pământul şi stăpâniţi-l!</span>
<span class="v-num v-2">2&nbsp;</span><span class="v GN9_2" data-id="GN9_2">Groaza şi frica de voi fie peste toate fiarele pământului, peste toate păsările cerului, peste tot ce se mişcă pe pământ şi peste toţi peştii mării; pe mâna voastră le-am dat.</span>
<span class="v-num v-3">3&nbsp;</span><span class="v GN9_3" data-id="GN9_3">Tot ce se mişcă şi tot ce trăieşte fie-vă spre hrană; aşa cum iarba verde, pe toate vi le-am dat.</span>
<span class="v-num v-4">4&nbsp;</span><span class="v GN9_4" data-id="GN9_4">Numai carne cu viaţa ei - sângele - să nu mâncaţi.</span>
<span class="v-num v-5">5&nbsp;</span><span class="v GN9_5" data-id="GN9_5">Cât despre viaţa voastră - sângele -, pentru ea voi cere socoteală de la toată fiara; şi de la fratele omului voi cere socoteală pentru viaţa omului .</span>
<span class="v-num v-6">6&nbsp;</span><span class="v GN9_6" data-id="GN9_6">Cel ce va vărsa sânge de om, de către om îi va fi sângele vărsat, căci după chipul lui Dumnezeu l-a făcut Dumnezeu pe om .</span>
<span class="v-num v-7">7&nbsp;</span><span class="v GN9_7" data-id="GN9_7">Voi însă creşteţi şi înmulţiţi-vă şi umpleţi pământul şi stăpâniţi-l!"</span>
<span class="v-num v-8">8&nbsp;</span><span class="v GN9_8" data-id="GN9_8">Şi i-a grăit Dumnezeu lui Noe şi fiilor săi care erau cu el, zicând:</span>
<span class="v-num v-9">9&nbsp;</span><span class="v GN9_9" data-id="GN9_9">"Iată, Eu închei legământul Meu cu voi, cu urmaşii voştri de după voi</span>
<span class="v-num v-10">10&nbsp;</span><span class="v GN9_10" data-id="GN9_10">şi cu toate fiinţele vii care sunt cu voi: cu păsările, cu dobitoacele şi cu toate fiarele pământului care sunt cu voi, cu toate câte au ieşit din corabie;</span>
<span class="v-num v-11">11&nbsp;</span><span class="v GN9_11" data-id="GN9_11">cu voi închei acest legământ: nici un trup nu va mai pieri de apele potopului şi nici un potop nu va mai fi să pustiască pământul".</span>
<span class="v-num v-12">12&nbsp;</span><span class="v GN9_12" data-id="GN9_12">Şi a zis Domnul Dumnezeu către Noe: "Iată semnul legământului pe care Eu îl fac cu voi şi cu toată fiinţa vie care este cu voi, din neam în neam şi de-a pururi:</span>
<span class="v-num v-13">13&nbsp;</span><span class="v GN9_13" data-id="GN9_13">curcubeul Meu îl aşez în nor, ca să fie el semn al legământului dintre Mine şi pământ.</span>
<span class="v-num v-14">14&nbsp;</span><span class="v GN9_14" data-id="GN9_14">Şi fi-va că ori de câte ori voi aduna nor deasupra pământului şi curcubeul Meu se va arăta în nor,</span>
<span class="v-num v-15">15&nbsp;</span><span class="v GN9_15" data-id="GN9_15">Îmi voi aduce aminte de legământul Meu pe care l-am încheiat cu voi şi cu toată fiinţa vie a oricărui trup, şi apele nu vor mai deveni potop ca să nimicească tot trupul.</span>
<span class="v-num v-16">16&nbsp;</span><span class="v GN9_16" data-id="GN9_16">Fi-va curcubeul Meu în nor şi Eu îl voi vedea şi-Mi voi aduce aminte de legământul veşnic dintre Mine şi toată fiinţa vie din tot trupul care este pe pământ!"</span>
<span class="v-num v-17">17&nbsp;</span><span class="v GN9_17" data-id="GN9_17">Şi a zis Dumnezeu lui Noe: "Acesta este semnul legământului pe care Eu l-am încheiat între Mine şi tot trupul care este pe pământ."</span>
<span class="v-num v-18">18&nbsp;</span><span class="v GN9_18" data-id="GN9_18">Iar fiii lui Noe care au ieşit din corabie erau Sem, Ham şi Iafet. Iar Ham era tatăl lui Canaan.</span>
<span class="v-num v-19">19&nbsp;</span><span class="v GN9_19" data-id="GN9_19">Aceştia sunt cei trei fii ai lui Noe; din ei s'au răspândit [oamenii] pe 'ntregul pământ.</span>
<span class="v-num v-20">20&nbsp;</span><span class="v GN9_20" data-id="GN9_20">Noe a prins a fi lucrător de pământ şi a sădit vie.</span>
<span class="v-num v-21">21&nbsp;</span><span class="v GN9_21" data-id="GN9_21">Şi a băut vin şi s'a îmbătat şi s'a dezvelit în cortul său.</span>
<span class="v-num v-22">22&nbsp;</span><span class="v GN9_22" data-id="GN9_22">Iar Ham, tatăl lui Canaan, a văzut goliciunea tatălui său şi, ieşind afară, le-a spus celor doi fraţi ai săi.</span>
<span class="v-num v-23">23&nbsp;</span><span class="v GN9_23" data-id="GN9_23">Dar Sem şi Iafet au luat o haină, şi-au pus-o amândoi pe umeri şi, mergând cu spatele'nainte, au acoperit goliciunea tatălui lor; cum ei îşi aveau feţele întoarse înapoi, n'au văzut goliciunea tatălui lor.</span>
<span class="v-num v-24">24&nbsp;</span><span class="v GN9_24" data-id="GN9_24">Când Noe s'a trezit din vin, a înţeles ce-i făcuse fiul său cel mai tânăr,</span>
<span class="v-num v-25">25&nbsp;</span><span class="v GN9_25" data-id="GN9_25">şi a zis: "Blestemat să fie Canaan! Robul robilor le va fi el fraţilor săi!"</span>
<span class="v-num v-26">26&nbsp;</span><span class="v GN9_26" data-id="GN9_26">Şi a zis: "Binecuvântat să fie Domnul, Dumnezeul lui Sem, iar Canaan să fie robul său;</span>
<span class="v-num v-27">27&nbsp;</span><span class="v GN9_27" data-id="GN9_27">să-l înmulţească Dumnezeu pe Iafet şi să locuiască'n corturile lui Sem, iar Canaan să le fie slugă".</span>
<span class="v-num v-28">28&nbsp;</span><span class="v GN9_28" data-id="GN9_28">După potop, Noe a mai trăit trei sute cincizeci de ani.</span>
<span class="v-num v-29">29&nbsp;</span><span class="v GN9_29" data-id="GN9_29">Iar de toate, zilele lui Noe au fost nouă sute cincizeci de ani; şi a murit.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN8.html">&lt;</a>
<a class="home" href="index.html">=</a>
<a class="next" href="GN10.html">&gt;</a>
</div></div>
</body>
</html>