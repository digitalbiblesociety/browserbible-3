<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI EZDRA 4 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="ER.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="ER.html">CARTEA LUI EZDRA 4</a><a class="prev" href="ER3.html">&lt;</a>
<a class="home" href="index.html">=</a>
<a class="next" href="ER5.html">&gt;</a>
</div></div>
<div class="section chapter ER ER4 ron_roa ron " dir="ltr" lang="ro" data-id="ER4" data-nextid="ER5" data-previd="ER3">
<div class="c">4</div>
<div class="p">
<span class="v-num v-1">1&nbsp;</span><span class="v ER4_1" data-id="ER4_1">Cei care-i necăjeau pe Iuda şi pe Veniamin au auzit că fiii robiei zidesc templul Domnului, Dumnezeului lui Israel.</span>
<span class="v-num v-2">2&nbsp;</span><span class="v ER4_2" data-id="ER4_2">Şi s'au apropiat de Zorobabel şi de capii de familie şi le-au zis: "Să zidim şi noi împreună cu voi, de vreme ce noi, ca şi voi, Îl căutăm pe Dumnezeul vostru şi-I aducem jertfe din zilele lui Asarhadon, regele Asiriei, care ne-a adus aici".</span>
<span class="v-num v-3">3&nbsp;</span><span class="v ER4_3" data-id="ER4_3">Dar Zorobabel, Iosua şi ceilalţi capi de familie ai lui Israel le-au zis: "Vouă nu vi se cuvine să-I zidiţi Dumnezeului nostru templul împreună cu noi, ci doar noi, ca un singur om, Îi vom zidi Domnului, Dumnezeului nostru, aşa cum ne-a poruncit Cirus, regele Perşilor".</span>
<span class="v-num v-4">4&nbsp;</span><span class="v ER4_4" data-id="ER4_4">Atunci poporul acelui pământ a prins a-i descuraja pe cei din neamul lui Iuda şi a-i împiedica în zidire,</span>
<span class="v-num v-5">5&nbsp;</span><span class="v ER4_5" data-id="ER4_5">cumpărând potrivnici şi uneltind să le zădărnicească planul; aceasta, pe toată durata domniei lui Cirus şi până la domnia lui Darius, regele Perşilor.</span>
<span class="v-num v-6">6&nbsp;</span><span class="v ER4_6" data-id="ER4_6">Şi sub domnia lui Ahaşveroş - pe la începutul domniei acestuia - au scris o epistolă împotriva locuitorilor din Iuda şi din Ierusalim.</span>
<span class="v-num v-7">7&nbsp;</span><span class="v ER4_7" data-id="ER4_7">Iar în zilele lui Artaxerxe, Tabeel i-a făcut o scrisoare paşnică lui Mitridat şi celorlaţi tovarăşi ai săi; iar mai-marele peste dări i-a scris şi el lui Artaxerxe, regele Perşilor, o scrisoare în [limba] şi slova aramaică .</span>
<span class="v-num v-8">8&nbsp;</span><span class="v ER4_8" data-id="ER4_8">Şi sfetnicul Rehum împreună cu scriitorul Şimşai i-au trimis regelui Artaxerxe o scrisoare împotriva Ierusalimului:</span>
<span class="v-num v-9">9&nbsp;</span><span class="v ER4_9" data-id="ER4_9">"Aşa au socotit sfetnicul Rehum şi scriitorul Şimşai şi ceilalţi tovarăşi ai noştri: Dineii, şi Arfarsateii, Tarpeleii, Afarseii, Erecii, Babilonienii, Suzienii, Dehaveii, Elamiţii</span>
<span class="v-num v-10">10&nbsp;</span><span class="v ER4_10" data-id="ER4_10">şi ceilalţi din neamurile pe care strălucitul şi marele Asurbanipal le-a strămutat şi le-a aşezat în cetăţile Samarinei şi în celelalte cetăţi de peste Râu...".</span>
<span class="v-num v-11">11&nbsp;</span><span class="v ER4_11" data-id="ER4_11">Iată cuprinsul scrisorii pe care aceştia i-au trimis-o: "Robii tăi, oamenii de dincolo de Râu, către regele Artaxerxe:</span>
<span class="v-num v-12">12&nbsp;</span><span class="v ER4_12" data-id="ER4_12">Ştiut să-i fie regelui că Iudeii care s'au suit de la tine la noi au venit în Ierusalim, cetatea cea răzvrătită şi vicleană pe care ei o zidesc: zidurile le-au întemeiat, temeliile i le-au înălţat.</span>
<span class="v-num v-13">13&nbsp;</span><span class="v ER4_13" data-id="ER4_13">Acum, să ştie regele că dacă cetatea aceea va fi rezidită şi dacă zidurile ei se vor întări, tu nu vei mai avea nici un fel de tribut, de vreme ce ei nu vor plăti; or, aceasta-i vătămare pentru regi.</span>
<span class="v-num v-14">14&nbsp;</span><span class="v ER4_14" data-id="ER4_14">Din partea noastră ar fi o nelegiuire să-l vedem pe rege supus unei astfel de ruşini; iată de ce noi am trimis şi i-am dat de ştire regelui,</span>
<span class="v-num v-15">15&nbsp;</span><span class="v ER4_15" data-id="ER4_15">ca să se facă cercetare în cartea de însemnări a părinţilor tăi; aşa vei afla şi vei cunoaşte că acea cetate este o cetate răzvrătită şi dăunătoare regilor şi ţinuturilor şi că din vremuri străvechi se află în ea adăpost pentru robii fugari, fapt pentru care cetatea aceea a fost pustiită.</span>
<span class="v-num v-16">16&nbsp;</span><span class="v ER4_16" data-id="ER4_16">Aşadar, noi îi dăm regelui de ştire că dacă cetatea aceea va fi zidită şi dacă zidurile ei se vor încheia, tu nu vei avea pace".</span>
<span class="v-num v-17">17&nbsp;</span><span class="v ER4_17" data-id="ER4_17">Atunci regele a trimis sfetnicului Rehum şi scriitorului Şimşai şi celorlalţi tovarăşi ai lor care locuiesc în Samaria, precum şi celorlalţi de peste Râu, "Pace!...", zicând:</span>
<span class="v-num v-18">18&nbsp;</span><span class="v ER4_18" data-id="ER4_18">"Mai-marele peste dări pe care l-aţi trimis la noi a fost chemat în faţa mea.</span>
<span class="v-num v-19">19&nbsp;</span><span class="v ER4_19" data-id="ER4_19">Şi dac'am dat poruncă, s'a cercetat şi s'a aflat că, din vremuri străvechi, cetatea aceea s'a ridicat împotriva regilor şi că în ea s'au petrecut răscoale şi că s'a făcut adăpost pentru fugari.</span>
<span class="v-num v-20">20&nbsp;</span><span class="v ER4_20" data-id="ER4_20">Regi puternici se aflau în Ierusalim, care stăpâneau tot ţinutul de dincolo de Râu şi cărora li se plăteau biruri grele şi tot felul de dări.</span>
<span class="v-num v-21">21&nbsp;</span><span class="v ER4_21" data-id="ER4_21">Şi acum, aveţi poruncă să-i opriţi pe oamenii aceia, iar cetatea aceea să nu mai fie zidită. Luaţi aminte la poruncă</span>
<span class="v-num v-22">22&nbsp;</span><span class="v ER4_22" data-id="ER4_22">şi nu fiţi nebăgători de seamă asupra acestui lucru, ca nu cumva vătămarea să se înmulţească, pe negândite, împotriva regilor".</span>
<span class="v-num v-23">23&nbsp;</span><span class="v ER4_23" data-id="ER4_23">Atunci mai-marele peste dări al regelui Artaxerxe a citit [scrisoarea] în faţa sfetnicului Rehum şi a scriitorului Şimşai şi a tovarăşilor lor; iar aceştia s'au dus în grabă la Ierusalim şi în tribul lui Iuda şi, folosind cai şi oaste, i-au oprit.</span>
<span class="v-num v-24">24&nbsp;</span><span class="v ER4_24" data-id="ER4_24">Atunci a încetat lucrul la templul lui Dumnezeu, în Ierusalim, şi a rămas aşa până în cel de al doilea an al domniei lui Darius, regele Perşilor.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="ER3.html">&lt;</a>
<a class="home" href="index.html">=</a>
<a class="next" href="ER5.html">&gt;</a>
</div></div>
</body>
</html>