<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 25 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K2.html">CARTEA A PATRA A REGILOR 25</a><a class="prev" href="K224.html">&lt;</a>
<a class="home" href="index.html">=</a>
<a class="next" href="R11.html">&gt;</a>
</div></div>
<div class="section chapter K2 K225 ron_roa ron " dir="ltr" lang="ron" data-id="K225" data-nextid="R11" data-previd="K224">
<div class="c">25</div>
<div class="p">
<span class="v-num v-1">1&nbsp;</span><span class="v K225_1" data-id="K225_1">Şi a fost că în cel de al nouălea an al domniei lui Sedechia, în luna a zecea , Nabucodonosor, regele Babilonului, a venit cu toată oastea lui împotriva Ierusalimului şi l-a împresurat şi a făcut întărituri împrejuru-i.</span>
<span class="v-num v-2">2&nbsp;</span><span class="v K225_2" data-id="K225_2">Şi a stat cetatea împresurată până în anul al unsprezecelea al domniei regelui Sedechia.</span>
<span class="v-num v-3">3&nbsp;</span><span class="v K225_3" data-id="K225_3">Iar în ziua a noua [a lunii a patra], când foametea a biruit în cetate şi poporul ţării nu mai avea pâine,</span>
<span class="v-num v-4">4&nbsp;</span><span class="v K225_4" data-id="K225_4">o spărtură a fost făcută'n cetate, şi toţi războinicii au ieşit noaptea pe calea porţii cea dintre ziduri, adică [poarta] de lângă grădina regelui. - Caldeii însă stăteau aşezaţi în jurul cetăţii. - Şi a ieşit [şi regele] pe calea ce duce în câmpie.</span>
<span class="v-num v-5">5&nbsp;</span><span class="v K225_5" data-id="K225_5">Dar oastea Caldeilor l-a urmărit pe rege şi l-a ajuns în şesul Ierihonului, iar oastea lui s'a risipit toată dimprejuru-i.</span>
<span class="v-num v-6">6&nbsp;</span><span class="v K225_6" data-id="K225_6">Şi l-au luat pe rege şi l-au dus la regele Babilonului, în Ribla , şi l-au supus judecăţii.</span>
<span class="v-num v-7">7&nbsp;</span><span class="v K225_7" data-id="K225_7">Pe fiii regelui i-au înjunghiat în faţa ochilor lui, iar lui Sedechia i-au scos ochii şi i-au încătuşat picioarele în piedică de cai şi l-au dus în Babilon.</span>
<span class="v-num v-8">8&nbsp;</span><span class="v K225_8" data-id="K225_8">Iar în luna a cincea, în cea de a şaptea zi a lunii, adică în cel de al nouăsprezecelea an al domniei lui Nabucodonosor, regele Babilonului, a venit la Ierusalim Nebuzaradan, căpetenia gărzii - cel dintâi între dregătorii regelui Babilonului -</span>
<span class="v-num v-9">9&nbsp;</span><span class="v K225_9" data-id="K225_9">şi a ars templul Domnului şi casa regelui şi toate casele din Ierusalim: casă cu casă, pe toate le-a ars</span>
<span class="v-num v-10">10&nbsp;</span><span class="v K225_10" data-id="K225_10">căpetenia gărzii.</span>
<span class="v-num v-11">11&nbsp;</span><span class="v K225_11" data-id="K225_11">Apoi a strămutat şi restul poporului care mai rămăsese în cetate, pe cei ce se predaseră regelui Babilonului şi rămăşiţa poporului de rând;</span>
<span class="v-num v-12">12&nbsp;</span><span class="v K225_12" data-id="K225_12">căpetenia gărzii n'a lăsat decât o parte din sărăcimea ţării, să lucreze viile şi ogoarele.</span>
<span class="v-num v-13">13&nbsp;</span><span class="v K225_13" data-id="K225_13">Caldeii au sfărâmat stâlpii de aramă din templul Domnului, şasiurile spălătoarelor şi marea de aramă din templul Domnului, iar arama lor au dus-o în Babilon;</span>
<span class="v-num v-14">14&nbsp;</span><span class="v K225_14" data-id="K225_14">şi căldările şi lopeţile şi cupele şi cădelniţele şi toate vasele de aramă ce se foloseau la slujbe, pe toate le-a luat.</span>
<span class="v-num v-15">15&nbsp;</span><span class="v K225_15" data-id="K225_15">A mai luat căpetenia gărzii tigăile, precum şi cupele de aur şi de argint,</span>
<span class="v-num v-16">16&nbsp;</span><span class="v K225_16" data-id="K225_16">cei doi stâlpi şi marea şi şasiurile pe care le făcuse Solomon pentru templul Domnului. Arama din toate aceste lucruri nu se mai putea cântări.</span>
<span class="v-num v-17">17&nbsp;</span><span class="v K225_17" data-id="K225_17">Un singur stâlp era înalt de optsprezece coţi; capitelul îi era de aramă, iar înălţimea acestuia era de trei coţi; plasa şi rodiile unui capitel, de jur-împrejur, erau de aramă; aşa era şi cel de al doilea stâlp, cu plasa...</span>
<span class="v-num v-18">18&nbsp;</span><span class="v K225_18" data-id="K225_18">Căpetenia gărzii l-a luat apoi pe Seraia, marele preot, pe Ţefania, al doilea preot, şi pe cei trei care străjuiau uşile.</span>
<span class="v-num v-19">19&nbsp;</span><span class="v K225_19" data-id="K225_19">Iar din cetate a luat un eunuc care era căpetenie peste oşteni şi cinci oameni din cei ce vedeau faţa regelui şi care au fost găsiţi în cetate, şi pe secretarul mai-marelui oastei, cel care ţinea socoteala poporului din ţară, precum şi şaizeci de oameni din poporul ţării, care se aflau în cetate;</span>
<span class="v-num v-20">20&nbsp;</span><span class="v K225_20" data-id="K225_20">pe aceştia i-a luat Nebuzaradan, căpetenia gărzii, şi i-a dus la regele Babilonului, în Ribla.</span>
<span class="v-num v-21">21&nbsp;</span><span class="v K225_21" data-id="K225_21">Iar regele Babilonului i-a lovit şi i-a ucis acolo, în Ribla, în ţinutul Hamatului. Aşa a fost strămutat Iuda din ţara lui.</span>
<span class="v-num v-22">22&nbsp;</span><span class="v K225_22" data-id="K225_22">Iar peste poporul care a rămas în ţara lui Iuda - cel pe care Nabucodonosor, regele Babilonului, l-a lăsat - acesta l-a pus pe Godolia, fiul lui Ahicam, fiul lui Şafan.</span>
<span class="v-num v-23">23&nbsp;</span><span class="v K225_23" data-id="K225_23">Atunci toţi mai-marii oastei - ei şi oamenii lor - au auzit că regele Babilonului îl rânduise pe Godolia şi au venit la Godolia, în Miţpa: Ismael, fiul lui Netania, Iohanan, fiul lui Careah, Seraia, fiul lui Tanhumet, din Netofa, şi Iaazania, fiul lui Maacai, ei cu oamenii lor.</span>
<span class="v-num v-24">24&nbsp;</span><span class="v K225_24" data-id="K225_24">Iar Godolia li s'a jurat - lor şi oamenilor lor - şi le-a zis: "Nu vă temeţi de trecerea Caldeilor; rămâneţi în ţară, slujiţi-l pe regele Babilonului şi va fi bine de voi".</span>
<span class="v-num v-25">25&nbsp;</span><span class="v K225_25" data-id="K225_25">Dar a fost că în luna a şaptea a venit Ismael, fiul lui Netania, fiul lui Elişama, din neamul regesc, cu zece oameni şi l-a lovit pe Godolia, iar acesta a murit, el şi Iudeii şi Caldeii care se aflau cu el în Miţpa.</span>
<span class="v-num v-26">26&nbsp;</span><span class="v K225_26" data-id="K225_26">Atunci s'a sculat tot poporul - de la mic la mare -, cu căpeteniile oastei, şi s'au dus în Egipt, fiindcă se temeau de Caldei.</span>
<span class="v-num v-27">27&nbsp;</span><span class="v K225_27" data-id="K225_27">Şi a fost că în cel de al treizeci şi şaptelea an de la strămutarea lui Ioiachim, regele lui Iuda, şi anume în ziua a douăzeci şi şaptea a lunii a douăsprezecea, Evil-Merodac, regele Babilonului , în primul an al domniei sale, a ridicat fruntea lui Ioiachim , regele lui Iuda, şi l-a scos din temniţă.</span>
<span class="v-num v-28">28&nbsp;</span><span class="v K225_28" data-id="K225_28">Şi i-a spus vorbe bune şi i-a pus tronul mai presus de tronurile regilor care se aflau cu el în Babilon;</span>
<span class="v-num v-29">29&nbsp;</span><span class="v K225_29" data-id="K225_29">şi i-a schimbat hainele de temniţă; iar [Ioiachim] a mâncat întotdeauna de faţă cu el, în toate zilele vieţii lui.</span>
<span class="v-num v-30">30&nbsp;</span><span class="v K225_30" data-id="K225_30">Întreţinerea i se dădea, fără sminteală, din casa regelui, porţia zilnică în fiecare zi, în toate zilele vieţii lui.</span>
</div>
</div>
<div class="footnotes">

</div>

<div class="footer"><div class="nav">
<a class="prev" href="K224.html">&lt;</a>
<a class="home" href="index.html">=</a>
<a class="next" href="R11.html">&gt;</a>
</div></div>
</body>
</html>