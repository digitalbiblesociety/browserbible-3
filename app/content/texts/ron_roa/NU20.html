<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>NUMERELE (A PATRA CARTE A LUI MOISE) 20 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NU.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="NU.html">NUMERELE (A PATRA CARTE A LUI MOISE) 20</a><a class="prev" href="NU19.html">&lt;</a>
<a class="home" href="index.html">=</a>
<a class="next" href="NU21.html">&gt;</a>
</div></div>
<div class="section chapter NU NU20 ron_roa ron " dir="ltr" lang="ro" data-id="NU20" data-nextid="NU21" data-previd="NU19">
<div class="c">20</div>
<div class="p">
<span class="v-num v-1">1&nbsp;</span><span class="v NU20_1" data-id="NU20_1">În luna întâi au ajuns fiii lui Israel, toată obştea, în pustia Sin şi s'a aşezat poporul la Cadeş. Acolo a murit Mariam şi acolo a fost îngropată.</span>
<span class="v-num v-2">2&nbsp;</span><span class="v NU20_2" data-id="NU20_2">Cum însă acolo nu era apă pentru obşte, s'au adunat împotriva lui Moise şi a lui Aaron.</span>
<span class="v-num v-3">3&nbsp;</span><span class="v NU20_3" data-id="NU20_3">Şi-l blestema poporul pe Moise şi zicea: "O, de-am fi pierit şi noi când au pierit fraţii noştri înaintea Domnului!</span>
<span class="v-num v-4">4&nbsp;</span><span class="v NU20_4" data-id="NU20_4">De ce-aţi adus voi obştea Domnului în pustiul acesta, ca să ne omorâţi, şi pe noi şi vitele noastre?</span>
<span class="v-num v-5">5&nbsp;</span><span class="v NU20_5" data-id="NU20_5">De ce ne-aţi scos voi din Egipt ca să ajungem în acest loc rău? În locul acesta nici că se poate semăna, aici nu se află nici smochini, nici vii, nici rodii, şi nici măcar apă de băut!"</span>
<span class="v-num v-6">6&nbsp;</span><span class="v NU20_6" data-id="NU20_6">Şi plecând Moise şi Aaron din faţa poporului, au venit la uşa cortului mărturiei şi au căzut cu feţele la pământ; şi li s'a arătat slava Domnului.</span>
<span class="v-num v-7">7&nbsp;</span><span class="v NU20_7" data-id="NU20_7">Şi a grăit Domnul către Moise, zicând:</span>
<span class="v-num v-8">8&nbsp;</span><span class="v NU20_8" data-id="NU20_8">"Ia-ţi toiagul şi adună obştea, tu şi Aaron, fratele tău, şi'n faţa lor îi veţi spune stâncii să-şi dea apele; şi le veţi scoate apă din stâncă şi veţi adăpa obştea şi vitele ei".</span>
<span class="v-num v-9">9&nbsp;</span><span class="v NU20_9" data-id="NU20_9">A luat deci Moise toiagul de dinaintea Domnului, aşa cum poruncise Domnul.</span>
<span class="v-num v-10">10&nbsp;</span><span class="v NU20_10" data-id="NU20_10">Şi au adunat Moise şi Aaron adunarea'n faţa stâncii; şi a zis către obşte: "Ascultaţi, voi, neascultătorilor: oare din stânca aceasta vă vom scoate apă?"</span>
<span class="v-num v-11">11&nbsp;</span><span class="v NU20_11" data-id="NU20_11">Şi ridicându-şi Moise mâna, cu toiagul său a lovit stânca de două ori: şi a ieşit apă multă şi a băut obştea, precum şi vitele ei.</span>
<span class="v-num v-12">12&nbsp;</span><span class="v NU20_12" data-id="NU20_12">Atunci a zis Domnul către Moise şi Aaron: "Pentru că n'aţi crezut că prin voi Mă sfinţesc Eu în faţa fiilor lui Israel, ei bine!: nu voi veţi duce această obşte în ţara pe care i-am dat-o!"</span>
<span class="v-num v-13">13&nbsp;</span><span class="v NU20_13" data-id="NU20_13">Aceasta este apa Meriba, [numită astfel] fiindcă aici s'au certat fiii lui Israel înaintea Domnului , iar El S'a sfinţit întru ei.</span>
<span class="v-num v-14">14&nbsp;</span><span class="v NU20_14" data-id="NU20_14">Din Cadeş a trimis Moise soli la regele Edomului ca să-i spună: "Aşa zice fratele tău Israel: Tu ştii toate greutăţile pe care le-am îndurat,</span>
<span class="v-num v-15">15&nbsp;</span><span class="v NU20_15" data-id="NU20_15">cum s'au coborât părinţii noştri în Egipt şi cum am pribegit noi îndelung în Egipt şi cum ne-au chinuit Egiptenii, pe noi şi pe părinţii noştri.</span>
<span class="v-num v-16">16&nbsp;</span><span class="v NU20_16" data-id="NU20_16">Dar noi am strigat către Domnul, iar Domnul ne-a auzit strigarea: înger a trimis de ne-a scos pe noi din Egipt. Acum ne aflăm în Cadeş, oraşul de lângă hotarele tale.</span>
<span class="v-num v-17">17&nbsp;</span><span class="v NU20_17" data-id="NU20_17">Lasă-ne să trecem prin ţara ta. Nu vom trece nici prin ogoare, nici prin vii, nici apă că vom bea din fântânile tale; ci vom merge pe calea'mpărătească , fără să ne abatem nici la dreapta, nici la stânga, până ce vom trece de hotarele tale".</span>
<span class="v-num v-18">18&nbsp;</span><span class="v NU20_18" data-id="NU20_18">Edom însă i-a răspuns: "Nu veţi trece pe la mine!; altminteri, cu război voi ieşi înainte-ţi".</span>
<span class="v-num v-19">19&nbsp;</span><span class="v NU20_19" data-id="NU20_19">Zisu-i-au fiii lui Israel: "Vom trece pe lângă munte, iar de vom bea din apa ta, eu sau vitele mele, îţi vom plăti: aproape o nimica-i să trecem pe lângă munte".</span>
<span class="v-num v-20">20&nbsp;</span><span class="v NU20_20" data-id="NU20_20">Dar acela a răspuns: "Nu vei trece pe la mine!" Şi a ieşit Edom înaintea lor cu gloată mare şi cu braţ puternic.</span>
<span class="v-num v-21">21&nbsp;</span><span class="v NU20_21" data-id="NU20_21">Şi dacă Edom nu s'a învoit să-l lase pe Israel să treacă prin hotarele sale, Israel s'a depărtat de la el.</span>
<span class="v-num v-22">22&nbsp;</span><span class="v NU20_22" data-id="NU20_22">Atunci fiii lui Israel, toată obştea, şi-au ridicat tabăra din Cadeş şi au venit la muntele Hor .</span>
<span class="v-num v-23">23&nbsp;</span><span class="v NU20_23" data-id="NU20_23">Iar în muntele Hor, care e lângă hotarele ţării lui Edom, a grăit Domnul către Moise şi Aaron, zicând:</span>
<span class="v-num v-24">24&nbsp;</span><span class="v NU20_24" data-id="NU20_24">"Aaron se va adăuga la poporul său; că nu veţi intra în ţara pe care Eu le-am dat-o ca moştenire fiilor lui Israel, iar aceasta pentru că tare M'aţi supărat la apa Meriba.</span>
<span class="v-num v-25">25&nbsp;</span><span class="v NU20_25" data-id="NU20_25">Ia-l pe fratele tău Aaron şi pe Eleazar, fiul său, şi'n faţa întregii adunări îi vei sui pe muntele Hor.</span>
<span class="v-num v-26">26&nbsp;</span><span class="v NU20_26" data-id="NU20_26">Acolo-l vei dezbrăca pe Aaron de veşminte şi-l vei îmbrăca pe Eleazar, fiul său; atunci se va adăuga Aaron şi va muri acolo".</span>
<span class="v-num v-27">27&nbsp;</span><span class="v NU20_27" data-id="NU20_27">Şi a făcut Moise aşa cum îi poruncise Domnul: sub ochii'ntregii adunări i-a suit pe muntele Hor.</span>
<span class="v-num v-28">28&nbsp;</span><span class="v NU20_28" data-id="NU20_28">Moise l-a dezbrăcat pe Aaron de veşminte şi l-a îmbrăcat cu ele pe Eleazar, fiul acestuia. Şi a murit Aaron acolo, în vârful muntelui. Iar Moise şi Eleazar s'au pogorât din munte.</span>
<span class="v-num v-29">29&nbsp;</span><span class="v NU20_29" data-id="NU20_29">Toată obştea a văzut atunci că Aaron murise, şi toată casa lui Israel l-a plâns timp de treizeci de zile.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NU19.html">&lt;</a>
<a class="home" href="index.html">=</a>
<a class="next" href="NU21.html">&gt;</a>
</div></div>
</body>
</html>