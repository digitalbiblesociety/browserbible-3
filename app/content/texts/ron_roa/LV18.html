<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>LEVITICUL A TREIA CARTE A LUI MOISE 18 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LV.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="LV.html">LEVITICUL A TREIA CARTE A LUI MOISE 18</a><a class="prev" href="LV17.html">&lt;</a>
<a class="home" href="index.html">=</a>
<a class="next" href="LV19.html">&gt;</a>
</div></div>
<div class="section chapter LV LV18 ron_roa ron " dir="ltr" lang="ro" data-id="LV18" data-nextid="LV19" data-previd="LV17">
<div class="c">18</div>
<div class="p">
<span class="v-num v-1">1&nbsp;</span><span class="v LV18_1" data-id="LV18_1">Şi a grăit Domnul către Moise, zicând:</span>
<span class="v-num v-2">2&nbsp;</span><span class="v LV18_2" data-id="LV18_2">"Vorbeşte-le fiilor lui Israel şi spune-le: Eu sunt Domnul, Dumnezeul vostru .</span>
<span class="v-num v-3">3&nbsp;</span><span class="v LV18_3" data-id="LV18_3">După datinile pământului Egiptului, în care-aţi rătăcit, să nu faceţi; după datinile pământului Canaanului, în care-am să vă duc, să nu faceţi; nici după rânduielile lor să nu umblaţi.</span>
<span class="v-num v-4">4&nbsp;</span><span class="v LV18_4" data-id="LV18_4">Ci rânduielile Mele le veţi plini şi poruncile Mele le veţi păzi şi'ntru ele veţi umbla: Eu sunt Domnul, Dumnezeul vostru!</span>
<span class="v-num v-5">5&nbsp;</span><span class="v LV18_5" data-id="LV18_5">Păziţi toate poruncile Mele şi toate rânduielile Mele; pe ele să le ţineţi, căci omul care le plineşte viu va fi'ntru ele: Eu sunt Domnul, Dumnezeul vostru!</span>
<span class="v-num v-6">6&nbsp;</span><span class="v LV18_6" data-id="LV18_6">Nimeni să nu se apropie de vreo rudă de sânge cu gândul de a-i descoperi goliciunea. Eu sunt Domnul!</span>
<span class="v-num v-7">7&nbsp;</span><span class="v LV18_7" data-id="LV18_7">Goliciunea tatălui tău şi goliciunea mamei tale să n'o descoperi; ea este mama ta: goliciunea să nu i-o descoperi!</span>
<span class="v-num v-8">8&nbsp;</span><span class="v LV18_8" data-id="LV18_8">Goliciunea femeii tatălui tău să n'o descoperi: e goliciunea tatălui tău!</span>
<span class="v-num v-9">9&nbsp;</span><span class="v LV18_9" data-id="LV18_9">Goliciunea surorii tale, a fiicei tatălui tău sau a fiicei mamei tale - fie că s'a născut în casă, fie în afara ei - să n'o descoperi.</span>
<span class="v-num v-10">10&nbsp;</span><span class="v LV18_10" data-id="LV18_10">Goliciunea fiicei fiului tău sau a fiicei fiicei tale să n'o descoperi: goliciunea lor e propria ta goliciune.</span>
<span class="v-num v-11">11&nbsp;</span><span class="v LV18_11" data-id="LV18_11">Goliciunea fiicei femeii tatălui tău să n'o descoperi: soră-ţi este după tată, să nu-i descoperi goliciunea.</span>
<span class="v-num v-12">12&nbsp;</span><span class="v LV18_12" data-id="LV18_12">Goliciunea surorii tatălui tău să n'o descoperi: e ruda tatălui tău.</span>
<span class="v-num v-13">13&nbsp;</span><span class="v LV18_13" data-id="LV18_13">Goliciunea surorii mamei tale să n'o descoperi: e ruda mamei tale.</span>
<span class="v-num v-14">14&nbsp;</span><span class="v LV18_14" data-id="LV18_14">Goliciunea fratelui tatălui tău să n'o descoperi şi la femeia lui să nu intri, pentru că rudă-ţi este.</span>
<span class="v-num v-15">15&nbsp;</span><span class="v LV18_15" data-id="LV18_15">Goliciunea nurorii tale să n'o descoperi: este femeia fiului tău, să nu-i descoperi goliciunea.</span>
<span class="v-num v-16">16&nbsp;</span><span class="v LV18_16" data-id="LV18_16">Goliciunea femeii fratelui tău să n'o descoperi: e goliciunea fratelui tău.</span>
<span class="v-num v-17">17&nbsp;</span><span class="v LV18_17" data-id="LV18_17">Goliciunea unei femei şi pe a fiicei sale să nu le descoperi; pe fiica fiului ei şi pe fiica fiicei sale să nu le iei spre a le descoperi goliciunea, că sunt rudele tale; aceasta-i nelegiuire.</span>
<span class="v-num v-18">18&nbsp;</span><span class="v LV18_18" data-id="LV18_18">Să nu iei ţiitoare pe sora femeii tale spre a-i descoperi goliciunea'n timp ce aceasta-i încă vie.</span>
<span class="v-num v-19">19&nbsp;</span><span class="v LV18_19" data-id="LV18_19">Să nu te apropii de femeie spre a-i descoperi goliciunea în vremea regulii ei.</span>
<span class="v-num v-20">20&nbsp;</span><span class="v LV18_20" data-id="LV18_20">Şi cu femeia aproapelui tău să nu te culci trupeşte, ca să te spurci cu ea.</span>
<span class="v-num v-21">21&nbsp;</span><span class="v LV18_21" data-id="LV18_21">Pe nici unul din copiii tăi să nu-l dai spre slujire lui Moloh , ca să nu pângăreşti numele Meu cel sfânt. Eu sunt Domnul!</span>
<span class="v-num v-22">22&nbsp;</span><span class="v LV18_22" data-id="LV18_22">Să nu te culci cu bărbat ca şi cum te-ai culca cu o femeie; aceasta-i urâciune.</span>
<span class="v-num v-23">23&nbsp;</span><span class="v LV18_23" data-id="LV18_23">Nici cu dobitoc să nu te culci, ca să nu devii spurcat; nici femeia să nu stea la dobitoc ca să se'mpreuneze cu el; aceasta-i urâciune.</span>
<span class="v-num v-24">24&nbsp;</span><span class="v LV18_24" data-id="LV18_24">Să nu vă întinaţi cu nimic din acestea, căci cu toate acestea s'au întinat păgânii pe care Eu îi izgonesc de dinaintea feţei voastre.</span>
<span class="v-num v-25">25&nbsp;</span><span class="v LV18_25" data-id="LV18_25">Că s'a spurcat pământul , Eu le-am pedepsit nelegiuirile, iar pământul i-a urât pe cei ce-l locuiesc.</span>
<span class="v-num v-26">26&nbsp;</span><span class="v LV18_26" data-id="LV18_26">Dar voi să păziţi toate legile Mele şi toate poruncile Mele, şi nimic să nu faceţi din toate ticăloşiile acestea, nici băştinaşul, nici străinul care trăieşte între voi.</span>
<span class="v-num v-27">27&nbsp;</span><span class="v LV18_27" data-id="LV18_27">Că toate urâciunile acestea le-au făcut oamenii pământului care-au fost înainte de voi: şi s'a spurcat pământul.</span>
<span class="v-num v-28">28&nbsp;</span><span class="v LV18_28" data-id="LV18_28">Aceasta, pentru ca nu cumva şi pe voi să vă urască pământul atunci când îl veţi întina, aşa cum a urât neamurile de dinainte de voi.</span>
<span class="v-num v-29">29&nbsp;</span><span class="v LV18_29" data-id="LV18_29">Fiindcă tot cel ce va săvârşi ceva din toate spurcăciunile acestea, acel suflet care le va face stârpit va fi din poporul său.</span>
<span class="v-num v-30">30&nbsp;</span><span class="v LV18_30" data-id="LV18_30">Aşadar, păziţi poruncile Mele şi nimic să nu faceţi din obiceiurile cele spurcate, aşa cum au făcut cei de dinaintea voastră, nici să vă întinaţi întru ele: Eu sunt Domnul, Dumnezeul vostru!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LV17.html">&lt;</a>
<a class="home" href="index.html">=</a>
<a class="next" href="LV19.html">&gt;</a>
</div></div>
</body>
</html>