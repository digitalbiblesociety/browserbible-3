<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI NEEMIA 8 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NH.html">Biblia Ortodoxă Română Sinodală (2006)</a><a class="location" href="NH.html">CARTEA LUI NEEMIA 8</a><a class="prev" href="NH7.html">&lt;</a>
<a class="home" href="index.html">=</a>
<a class="next" href="NH9.html">&gt;</a>
</div></div>
<div class="section chapter NH NH8 ron_bor ron " dir="ltr" lang="ro" data-id="NH8" data-nextid="NH9" data-previd="NH7">
<div class="c">8</div>
<div class="p">
<span class="v-num v-1">1&nbsp;</span><span class="v NH8_1" data-id="NH8_1">Atunci s-a adunat tot poporul ca un singur om în piaţa cea din faţa Porţii Apelor şi a zis lui Ezdra cărturarul să aducă el cartea legii lui Moise pe care a dat-o Domnul lui Israel.</span>
<span class="v-num v-2">2&nbsp;</span><span class="v NH8_2" data-id="NH8_2">Şi cărturarul Ezdra a adus legea înaintea adunării, care era alcătuită din bărbaţi şi din femei şi din toţi acei ce erau în stare să înţeleagă. Aceasta s-a făcut în ziua întâi a lunii a şaptea.</span>
<span class="v-num v-3">3&nbsp;</span><span class="v NH8_3" data-id="NH8_3">Şi a citit Ezdra din carte de dimineaţă până la amiază în piaţa cea de dinaintea Porţii Apelor, înaintea bărbaţilor şi femeilor şi a celor ce erau în stare să priceapă şi tot poporul a fost cu luare-aminte la citirea cărţii legii.</span>
<span class="v-num v-4">4&nbsp;</span><span class="v NH8_4" data-id="NH8_4">Ezdra cărturarul stătea sus pe un podeţ de lemn, făcut anume pentru acest prilej. Alături de el, la dreapta lui, stăteau Matitia, Şema, Anaia, Urie, Hilchia şi Maaseia; iar la stânga lui se aflau Pedaia, Misael, Malchia, Haşum, Haşbadana, Zaharia şi Meşulam.</span>
<span class="v-num v-5">5&nbsp;</span><span class="v NH8_5" data-id="NH8_5">Şi a deschis Ezdra cartea înaintea ochilor a tot poporul, căci el se afla mai sus decât tot poporul şi când a deschis el cartea, tot poporul stătea în picioare în piaţă.</span>
<span class="v-num v-6">6&nbsp;</span><span class="v NH8_6" data-id="NH8_6">Mai întâi Ezdra a binecuvântat pe Domnul, marele Dumnezeu şi tot poporul, ridicându-şi mâinile, a răspuns: Amin, Amin! Şi plecându-se, s-a închinat înaintea Domnului până la pământ.</span>
<span class="v-num v-7">7&nbsp;</span><span class="v NH8_7" data-id="NH8_7">Apoi Iosua, Bani, Şerebia, Iamin, Acub, Şabetai, Hodia, Maaseia, Chelita, Azaria, Iozabad, Hanan, Pelaia, şi leviţii au tâlcuit poporului legea, stând fiecare la locul lui.</span>
<span class="v-num v-8">8&nbsp;</span><span class="v NH8_8" data-id="NH8_8">Ei citeau lămurit bucăţi din cartea legii lui Dumnezeu, iar bucăţile citite le lămureau şi poporul înţelegea cele ce se citeau.</span>
<span class="v-num v-9">9&nbsp;</span><span class="v NH8_9" data-id="NH8_9">Atunci Neemia, guvernatorul, Ezdra preotul şi cărturarul, şi leviţii care învăţau poporul au zis către tot poporul: "Ziua aceasta este închinată Domnului Dumnezeului vostru, să nu fiţi trişti, nici să plângeţi! Căci tot poporul plângea, auzind cuvintele legii.</span>
<span class="v-num v-10">10&nbsp;</span><span class="v NH8_10" data-id="NH8_10">Ci mergeţi de mâncaţi carne grasă şi beţi vin dulce - adăugară ei - şi trimiteţi parte şi celor ce n-au nimic gătit, căci ziua aceasta este sfinţită Domnului nostru. Nu fiţi trişti, căci bucuria Domnului va fi puterea voastră".</span>
<span class="v-num v-11">11&nbsp;</span><span class="v NH8_11" data-id="NH8_11">Şi au liniştit leviţii tot poporul, zicând: "Tăceţi, căci ziua aceasta este sfântă. Nu fiţi trişti!"</span>
<span class="v-num v-12">12&nbsp;</span><span class="v NH8_12" data-id="NH8_12">Şi tot poporul s-a dus să mănânce şi să bea şi să trimită părţi celor ce nu aveau şi să facă veselie mare; căci înţeleseseră ei cuvintele ce li se tâlcuiseră.</span>
<span class="v-num v-13">13&nbsp;</span><span class="v NH8_13" data-id="NH8_13">A doua zi, capii familiilor din tot poporul, preoţii şi leviţii se strânseseră împrejurul lui Ezdra cărturarul, ca să asculte tălmăcirea cuvintelor legii.</span>
<span class="v-num v-14">14&nbsp;</span><span class="v NH8_14" data-id="NH8_14">Şi au găsit ei scris în legea pe care Domnul a dat-o lui Moise, că fiii lui Israel în timpul sărbătorilor din luna a şaptea trebuie să locuiască în corturi.</span>
<span class="v-num v-15">15&nbsp;</span><span class="v NH8_15" data-id="NH8_15">Şi au vestit aceasta în toate cetăţile lor şi în Ierusalim, zicând: "Duceţi-vă de căutaţi, în munte, crengi de măslin sălbatic, de mirt, de finici şi de tufari şi faceţi corturi cum este scris".</span>
<span class="v-num v-16">16&nbsp;</span><span class="v NH8_16" data-id="NH8_16">Atunci poporul s-a dus să caute crengi şi a făcut fiecare cort pe acoperişul casei lor, în curtea sa, în curtea templului Domnului şi în piaţa de dinaintea Porţii Apelor şi în piaţa de dinaintea Porţii lui Efraim.</span>
<span class="v-num v-17">17&nbsp;</span><span class="v NH8_17" data-id="NH8_17">Toată obştea celor ce se întorseseră din robie şi-a făcut corturi şi a stat în ele. Din zilele lui Iosua, fiul lui Navi, până în ziua aceasta, fiii lui Israel nu mai fuseseră aşa. Şi a fost bucurie foarte mare.</span>
<span class="v-num v-18">18&nbsp;</span><span class="v NH8_18" data-id="NH8_18">Şi s-a citit din cartea legii Domnului în fiecare zi, din cea dintâi zi până la cea din urmă. Şi au ţinut sărbătoarea şapte zile iar a opta zi au făcut o adunare sărbătorească, după rânduială.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NH7.html">&lt;</a>
<a class="home" href="index.html">=</a>
<a class="next" href="NH9.html">&gt;</a>
</div></div>
</body>
</html>