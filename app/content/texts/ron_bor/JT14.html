<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA IUDITEI 14 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JT.html">Biblia Ortodoxă Română Sinodală (2006)</a><a class="location" href="JT.html">CARTEA IUDITEI 14</a><a class="prev" href="JT13.html">&lt;</a>
<a class="home" href="index.html">=</a>
<a class="next" href="JT15.html">&gt;</a>
</div></div>
<div class="section chapter JT JT14 ron_bor ron " dir="ltr" lang="ro" data-id="JT14" data-nextid="JT15" data-previd="JT13">
<div class="c">14</div>
<div class="p">
<span class="v-num v-1">1&nbsp;</span><span class="v JT14_1" data-id="JT14_1">După aceasta, Iudita le-a zis: "Ascultaţi-mă, fraţilor! Luaţi acest cap şi-l spânzuraţi pe creştetul zidurilor voastre.</span>
<span class="v-num v-2">2&nbsp;</span><span class="v JT14_2" data-id="JT14_2">Şi în revărsatul zorilor, după ce soarele va răsări, fiecare să-şi ia armele de luptă şi voi toţi cei destoinici de luptă să ieşiţi afară din cetate cu un căpitan în frunte, ca şi când aţi avea de gând să vă coborâţi în şes spre straja Asirienilor, dar să nu vă coborâţi.</span>
<span class="v-num v-3">3&nbsp;</span><span class="v JT14_3" data-id="JT14_3">Atunci Asirienii, luându-şi armele vor intra în tabără şi vor deştepta din somn pe căpeteniile oştirii asiriene, care vor alerga împreună la cortul lui Olofern, dar nu-l vor găsi. Şi atunci vor fi cuprinşi de spaimă şi vor fugi de dinaintea voastră.</span>
<span class="v-num v-4">4&nbsp;</span><span class="v JT14_4" data-id="JT14_4">Pe urmă, voi şi toţi cei ce locuiesc în tot muntele lui Israel, urmăriţi-i şi doborâţi-i pe drumurile voastre.</span>
<span class="v-num v-5">5&nbsp;</span><span class="v JT14_5" data-id="JT14_5">Însă înainte de a face aceasta, chemaţi-mi pe Ahior Amonitul, ca să vadă şi să recunoască pe cel care dispreţuia casa lui Israel, pe cel care îl trimisese pe el printre noi ca pe un om dat dinainte morţii!"</span>
<span class="v-num v-6">6&nbsp;</span><span class="v JT14_6" data-id="JT14_6">Şi ei au chemat pe Ahior din casa lui Oziaş. Şi când el a venit şi a văzut capul lui Olofern în mâinile unui om din adunarea poporului, a căzut cu faţa la pământ şi l-a apucat leşinul.</span>
<span class="v-num v-7">7&nbsp;</span><span class="v JT14_7" data-id="JT14_7">Şi după ce l-au sculat de jos, el a căzut la picioarele Iuditei şi s-a închinat înaintea ei şi a zis: "Binecuvântată să fii tu în orice sălaş al lui Iuda şi la toate popoarele, care, auzind de numele tău, se vor înspăimânta!</span>
<span class="v-num v-8">8&nbsp;</span><span class="v JT14_8" data-id="JT14_8">Şi acum spune-mi mie ce-ai făcut în zilele acestea?" Atunci Iudita i-a povestit în mijlocul poporului tot ceea ce făcuse de când plecase şi până în clipa când grăia cu ei.</span>
<span class="v-num v-9">9&nbsp;</span><span class="v JT14_9" data-id="JT14_9">Şi după ce ea a sfârşit de vorbit, poporul a izbucnit în chiote de veselie, încât strigătul lui se auzi în cetate.</span>
<span class="v-num v-10">10&nbsp;</span><span class="v JT14_10" data-id="JT14_10">Şi încredinţându-se Ahior despre toate câte le făcuse Dumnezeul lui Israel, a crezut cu neclintire în Dumnezeu şi-a tăiat împrejur trupul şi a fost primit definitiv în casa lui Israel.</span>
<span class="v-num v-11">11&nbsp;</span><span class="v JT14_11" data-id="JT14_11">Şi în revărsatul zorilor, au spânzurat capul lui Olofern pe zid şi apoi au ieşit în cete spre trecătorile muntelui.</span>
<span class="v-num v-12">12&nbsp;</span><span class="v JT14_12" data-id="JT14_12">Şi când Asirienii i-au zărit, au trimis după căpeteniile lor, iar aceia s-au dus la căpitani şi la cei de peste mii şi la toţi mai-marii lor,</span>
<span class="v-num v-13">13&nbsp;</span><span class="v JT14_13" data-id="JT14_13">Şi aceia au ajuns la cortul lui Olofern şi au zis celui ce era mai mare acolo: "Scoală pe domnul nostru, căci robii au cutezat să se scoale cu război împotriva noastră, ca să ne prăpădească cu totul!"</span>
<span class="v-num v-14">14&nbsp;</span><span class="v JT14_14" data-id="JT14_14">Atunci Bagoas a intrat şi a bătut în perdeaua cortului, fiindcă el socotea că Olofern doarme cu Iudita.</span>
<span class="v-num v-15">15&nbsp;</span><span class="v JT14_15" data-id="JT14_15">Şi deoarece el nu a auzit pe nimeni, a dat perdeaua la o parte şi a intrat în camera de dormit, şi l-a găsit aruncat pe prag, mort şi cu capul tăiat şi luat.</span>
<span class="v-num v-16">16&nbsp;</span><span class="v JT14_16" data-id="JT14_16">Şi a început să strige din răsputeri şi s-a pus pe plâns, pe strigat şi pe ţipat, şi îşi sfâşie hainele de pe el.</span>
<span class="v-num v-17">17&nbsp;</span><span class="v JT14_17" data-id="JT14_17">Apoi s-a dus repede în cortul unde era sălaşul Iuditei, dar n-a găsit-o. Şi alergând apoi în mulţime, a strigat:</span>
<span class="v-num v-18">18&nbsp;</span><span class="v JT14_18" data-id="JT14_18">"O, roabe viclene! O singură femeie evreică a făcut de ocară casa regelui Nabucodonosor. Olofern zace la pământ, cu capul retezat!"</span>
<span class="v-num v-19">19&nbsp;</span><span class="v JT14_19" data-id="JT14_19">Când căpeteniile oştirii asiriene au auzit această veste, şi-au sfâşiat veşmintele şi s-au zăpăcit de tot. Şi vaietul şi strigătul lor mare s-a înteţit în mijlocul taberii.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JT13.html">&lt;</a>
<a class="home" href="index.html">=</a>
<a class="next" href="JT15.html">&gt;</a>
</div></div>
</body>
</html>