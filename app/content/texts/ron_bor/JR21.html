<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEREMIA 21 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JR.html">Biblia Ortodoxă Română Sinodală (2006)</a><a class="location" href="JR.html">IEREMIA 21</a><a class="prev" href="JR20.html">&lt;</a>
<a class="home" href="index.html">=</a>
<a class="next" href="JR22.html">&gt;</a>
</div></div>
<div class="section chapter JR JR21 ron_bor ron " dir="ltr" lang="ro" data-id="JR21" data-nextid="JR22" data-previd="JR20">
<div class="c">21</div>
<div class="p">
<span class="v-num v-1">1&nbsp;</span><span class="v JR21_1" data-id="JR21_1">Cuvântul care a fost de la Domnul către Ieremia, când a trimis regele Sedechia la el pe Paşhurr, fiul lui Malchia, şi pe Sofonie, fiul preotului Maaseia, ca să-i zică:</span>
<span class="v-num v-2">2&nbsp;</span><span class="v JR21_2" data-id="JR21_2">"Întreabă pentru noi pe Domnul, că Nabucodonosor, regele Babilonului, ne face război. Poate că va face Domnul cu noi ceva în felul minunilor Lui, ca să se depărteze de la noi".</span>
<span class="v-num v-3">3&nbsp;</span><span class="v JR21_3" data-id="JR21_3">Iar Ieremia le-a răspuns: "Aşa să spuneţi lui Sedechia:</span>
<span class="v-num v-4">4&nbsp;</span><span class="v JR21_4" data-id="JR21_4">Domnul Dumnezeul lui Israel aşa zice: "Iată, voi întoarce înapoi armele de război, care sunt în mâinile voastre şi cu care vă luptaţi cu regele Babilonului şi cu Caldeii, care vă impresară pe din afară de ziduri, şi le voi aduna în mijlocul cetăţii acesteia;</span>
<span class="v-num v-5">5&nbsp;</span><span class="v JR21_5" data-id="JR21_5">Şi voi lupta şi Eu Însumi împotriva voastră cu mâna întinsă şi cu braţ puternic, cu mânie, cu urgie şi cu multă furie.</span>
<span class="v-num v-6">6&nbsp;</span><span class="v JR21_6" data-id="JR21_6">Şi voi lovi pe cei ce trăiesc în cetatea aceasta de la oameni până la animale şi vor muri de ciumă cumplită.</span>
<span class="v-num v-7">7&nbsp;</span><span class="v JR21_7" data-id="JR21_7">Iar după aceea, zice Domnul, pe Sedechia, regele lui Iuda, pe slugile lui, pe popor şi pe cei ce au rămas în cetatea aceasta pe urma ciumei, a sabiei şi a foametei, îi voi da în mâinile lui Nabucodonosor, regele Babilonului, şi în mâinile vrăjmaşilor lor şi în mâinile celor ce vor să le ia viaţa; şi acela îi va lovi cu ascuţişul sabiei şi nu-i va cruţa, nici se va îndura să-i miluiască.</span>
<span class="v-num v-8">8&nbsp;</span><span class="v JR21_8" data-id="JR21_8">Iar poporului acestuia spune-i: Aşa zice Domnul: Iată, vă pun înainte calea vieţii şi calea morţii:</span>
<span class="v-num v-9">9&nbsp;</span><span class="v JR21_9" data-id="JR21_9">Cine va rămâne în cetatea aceasta, acela va muri de sabie şi de foamete şi de ciumă; iar cine va ieşi şi se va preda Caldeilor, care vă împresoară, acela va trăi şi va fi luat ca pradă,</span>
<span class="v-num v-10">10&nbsp;</span><span class="v JR21_10" data-id="JR21_10">Că Eu Mi-am întors faţa împotriva cetăţii acesteia, zice Domnul, în rău, nu în bine; şi va fi dată în mâinile regelui Babilonului, care o va arde cu foc.</span>
<span class="v-num v-11">11&nbsp;</span><span class="v JR21_11" data-id="JR21_11">Iar casei regelui Sedechia să-i spui: Ascultaţi cuvântul Domnului!</span>
<span class="v-num v-12">12&nbsp;</span><span class="v JR21_12" data-id="JR21_12">Casa lui David, aşa zice Domnul: Faceţi judecată dis-de-dimineaţă şi scăpaţi pe cel asuprit din mâna asupritorului, pentru ca să nu izbucnească mânia Mea ca focul şi pentru ca să nu se aprindă din pricina faptelor voastre cele rele, aşa încât nimeni să n-o stingă.</span>
<span class="v-num v-13">13&nbsp;</span><span class="v JR21_13" data-id="JR21_13">Cetate a văii şi stâncă din câmp, iată sunt împotriva ta, zice Domnul! O, voi, care ziceţi: "Cine se va ridica împotriva noastră şi cine va intra în sălaşul nostru?"</span>
<span class="v-num v-14">14&nbsp;</span><span class="v JR21_14" data-id="JR21_14">Iată, sunt împotriva voastră! Dar Eu vă voi pedepsi după roadele faptelor voastre, zice Domnul, şi voi aprinde foc în pădurea voastră şi voi mistui totul împrejurul ei".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JR20.html">&lt;</a>
<a class="home" href="index.html">=</a>
<a class="next" href="JR22.html">&gt;</a>
</div></div>
</body>
</html>