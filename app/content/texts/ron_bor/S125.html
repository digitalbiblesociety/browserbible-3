<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 25 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">Biblia Ortodoxă Română Sinodală (2006)</a><a class="location" href="S1.html">CARTEA ÎNTÂI A REGILOR 25</a><a class="prev" href="S124.html">&lt;</a>
<a class="home" href="index.html">=</a>
<a class="next" href="S126.html">&gt;</a>
</div></div>
<div class="section chapter S1 S125 ron_bor ron " dir="ltr" lang="ron" data-id="S125" data-nextid="S126" data-previd="S124">
<div class="c">25</div>
<div class="p">
<span class="v-num v-1">1&nbsp;</span><span class="v S125_1" data-id="S125_1">În vremea aceea a murit Samuel şi s-a adunat tot Israelul de l-au plâns şi l-au îngropat în casa lui, în Rama. Iar David s-a sculat şi s-a coborât în pustiul Maonului.</span>
<span class="v-num v-2">2&nbsp;</span><span class="v S125_2" data-id="S125_2">În Maon era un om foarte bogat, care-şi avea turmele în Carmel; acesta avea trei mii de oi şi o mie de capre şi venise în Carmel la tunsul oilor sale. Numele omului aceluia era Nabal, iar numele femeii lui era Abigail.</span>
<span class="v-num v-3">3&nbsp;</span><span class="v S125_3" data-id="S125_3">Femeia aceasta era foarte deşteaptă şi frumoasă la chip, iar el era om aspru şi rău la nărav; se trăgea din neamul lui Caleb.</span>
<span class="v-num v-4">4&nbsp;</span><span class="v S125_4" data-id="S125_4">Auzind David în pustiu că Nabal îşi tunde oile în Carmel,</span>
<span class="v-num v-5">5&nbsp;</span><span class="v S125_5" data-id="S125_5">A trimis zece tineri cărora David le-a zis: "Suiţi-vă în Carmel şi mergeţi la Nabal să-i spuneţi multă sănătate din partea mea!</span>
<span class="v-num v-6">6&nbsp;</span><span class="v S125_6" data-id="S125_6">Şi-i ziceţi aşa: "Să trăiţi! Pace ţie! Pace casei tale! Pace la toate ale tale!</span>
<span class="v-num v-7">7&nbsp;</span><span class="v S125_7" data-id="S125_7">Am auzit acum că la tine se tund oile; iată păstorii tăi au fost cu noi şi noi nu le-am făcut nici un rău; nimic din ale lor nu s-a pierdut în tot timpul şederii lor în Carmel,</span>
<span class="v-num v-8">8&nbsp;</span><span class="v S125_8" data-id="S125_8">Întreabă slugile şi îţi vor spune. Să afle dar băieţii aceştia bunăvoinţă înaintea ochilor tăi, că la zi bună am venit. Dă robilor tăi şi fiului tău David ce se îndură mâna ta"</span>
<span class="v-num v-9">9&nbsp;</span><span class="v S125_9" data-id="S125_9">S-au dus deci oamenii lui David şi au spus lui Nabal, în numele lui David, toate cuvintele acestea. Apoi au tăcut. Nabal însă a sărit şi a răspuns trimişilor lui David şi a zis:</span>
<span class="v-num v-10">10&nbsp;</span><span class="v S125_10" data-id="S125_10">"Cine este David şi cine este fiul lui Iesei? Acum sunt o mulţime de robi care fug de la stăpânii lor.</span>
<span class="v-num v-11">11&nbsp;</span><span class="v S125_11" data-id="S125_11">Nu cumva voi lua pâinile mele şi apa mea şi vinul meu şi carnea pregătită pentru cei ce tund oile mele şi să le dau la nişte oameni pe care nu-i ştiu de unde sunt?"</span>
<span class="v-num v-12">12&nbsp;</span><span class="v S125_12" data-id="S125_12">Şi s-au dus înapoi pe calea lor oamenii lui David şi, întorcându-se, au venit şi i-au spus toate vorbele acestea.</span>
<span class="v-num v-13">13&nbsp;</span><span class="v S125_13" data-id="S125_13">Atunci David a zis oamenilor săi: "Încingeţi-vă fiecare sabia!" Şi şi-a încins fiecare sabia şi a încins însuşi David sabia sa; şi au plecat după David ca la patru sute de oameni, iar două sute au rămas în tabără.</span>
<span class="v-num v-14">14&nbsp;</span><span class="v S125_14" data-id="S125_14">Iar Abigail, femeia lui Nabal, fusese vestită de unul din slujitori, care-i zisese: "Iată David a trimis din pustie soli să salute pe stăpânul nostru, dar el s-a purtat cu el ca un netrebnic.</span>
<span class="v-num v-15">15&nbsp;</span><span class="v S125_15" data-id="S125_15">Oamenii aceştia sunt însă foarte buni cu noi, nu ne-au făcut rău şi nimic din ale noastre nu s-a pierdut în timpul cât am umblat cu ei când eram la câmp.</span>
<span class="v-num v-16">16&nbsp;</span><span class="v S125_16" data-id="S125_16">Ei au fost pentru noi ca un zid de apărare şi ziua şi noaptea în timpul cât am păscut oile aproape de ei.</span>
<span class="v-num v-17">17&nbsp;</span><span class="v S125_17" data-id="S125_17">Aşadar gândeşte-te şi vezi ce este de făcut, căci de bună seamă primejdia ameninţă pe stăpânul nostru şi toată casa lui; el însă este om rău şi nu putem grăi cu el".</span>
<span class="v-num v-18">18&nbsp;</span><span class="v S125_18" data-id="S125_18">Atunci Abigail a luat repede două sute de pâini, două burdufuri de vin, cinci oi gătite, cinci măsuri de grăunţe prăjite, o sută de legături de stafide şi două sute de legături de smochine şi, încărcându-le pe asini,</span>
<span class="v-num v-19">19&nbsp;</span><span class="v S125_19" data-id="S125_19">A zis slugilor sale: "Plecaţi înaintea mea, căci iată eu vin după voi". Iar bărbatului său, Nabal, nu i-a spus nimic.</span>
<span class="v-num v-20">20&nbsp;</span><span class="v S125_20" data-id="S125_20">Când însă ea, şezând pe un asin, se cobora pe drumul şerpuitor al muntelui, iată David şi oamenii săi veneau în întâmpinarea ei şi ea s-a întâlnit cu el.</span>
<span class="v-num v-21">21&nbsp;</span><span class="v S125_21" data-id="S125_21">Atunci David a zis: "În zadar am apărat eu în pustiu toată averea acestui om, încât nimic nu s-î pierdut din cele ce erau ale lui şi iată, el îmi plăteşte cu rău pentru bine.</span>
<span class="v-num v-22">22&nbsp;</span><span class="v S125_22" data-id="S125_22">Aşa şi aşa să facă Dumnezeu cu robul Său David şi încă şi mai mult să facă, dacă până mâine în revărsatul zorilor voi mai lăsa pe cineva de parte bărbătească din tot ce are Nabal".</span>
<span class="v-num v-23">23&nbsp;</span><span class="v S125_23" data-id="S125_23">Când Abigail a văzut pe David, s-a coborât repede de pe asină şi a căzut înaintea lui David cu faţa sa şi i s-a închinat până la pământ.</span>
<span class="v-num v-24">24&nbsp;</span><span class="v S125_24" data-id="S125_24">Apoi a căzut la picioarele lui şi a zis: "Asupra mea este păcatul, domnul meu! Îngăduie roabei tale să vorbească urechilor tale şi ascultă cuvintele roabei tale.</span>
<span class="v-num v-25">25&nbsp;</span><span class="v S125_25" data-id="S125_25">Să nu întoarcă domnul meu luarea aminte asupra acestui om rău, asupra lui Nabal; căci cum îi e numele, şi nebunia se ţine de el. Iar eu, roaba ta, n-am văzut pe tinerii domnului meu, pe care i-ai trimis.</span>
<span class="v-num v-26">26&nbsp;</span><span class="v S125_26" data-id="S125_26">Dar acum, domnul meu, viu este Domnul şi viu este sufletul tău, nu-ţi va îngădui Domnul să mergi la vărsare de sânge şi va înfrâna mâna ta de la răzbunare.</span>
<span class="v-num v-27">27&nbsp;</span><span class="v S125_27" data-id="S125_27">Vrăjmaşii tăi, cei ce plănuiesc rele împotriva domnului meu, să ajungă ca Nabal.</span>
<span class="v-num v-28">28&nbsp;</span><span class="v S125_28" data-id="S125_28">Iartă vinovăţia roabei tale! Domnul negreşit va ridica casă tare domnului meu, căci lupta Domnului luptă domnul meu şi rău nu se află în tine în toată viata ta.</span>
<span class="v-num v-29">29&nbsp;</span><span class="v S125_29" data-id="S125_29">De se va scula vreun om să te urmărească şi să caute sufletul tău, atunci sufletul domnului meu va fi legat în mănunchiul celor vii de lângă Domnul Dumnezeul tău, iar sufletul vrăjmaşilor tăi îl va arunca el ca dintr-o praştie.</span>
<span class="v-num v-30">30&nbsp;</span><span class="v S125_30" data-id="S125_30">Iar când va face Domnul domnului meu tot binele ce l-a grăit pentru tine şi te va pune povăţuitor peste Israel,</span>
<span class="v-num v-31">31&nbsp;</span><span class="v S125_31" data-id="S125_31">Atunci nu va fi pentru inima domnului meu amărăciune şi nelinişte faptul că n-a vărsat în zadar sânge şi s-a ferit de răzbunare. Iar Domnul va face bine stăpânului meu şi-ti vei aduce aminte de roaba ta şi-i vei arăta milă".</span>
<span class="v-num v-32">32&nbsp;</span><span class="v S125_32" data-id="S125_32">Atunci David a zis către Abigail: "Binecuvântat fie Domnul Dumnezeul lui Israel, Care te-a trimis acum în întâmpinarea mea!</span>
<span class="v-num v-33">33&nbsp;</span><span class="v S125_33" data-id="S125_33">Binecuvântată fie mintea ta şi binecuvântată să fii şi tu, că nu m-ai lăsat acum să merg la vărsare de sânge şi să mă răzbun:</span>
<span class="v-num v-34">34&nbsp;</span><span class="v S125_34" data-id="S125_34">Dar viu este Domnul Dumnezeul lui Israel, Care m-a oprit de-aţi face ţie rău; dacă nu te-ai fi grăbit să vii întru întâmpinarea mea, apoi până mâine în revărsatul zorilor n-aş fi lăsat lui Nabal pe nimeni de parte bărbătească".</span>
<span class="v-num v-35">35&nbsp;</span><span class="v S125_35" data-id="S125_35">Şi a primit David din mâinile ei cele ce-i adusese şi i-a zis: "Mergi sănătoasă la casa ta! Iată am ascultat glasul tău şi ji-am cinstit faţa".</span>
<span class="v-num v-36">36&nbsp;</span><span class="v S125_36" data-id="S125_36">După aceea a venit Abigail la Nabal şi iată acesta avea ospăţ în casa sa, ospăţ împărătesc, şi inima lui Nabal era veselă, căci băuse de se îmbătase. De aceea nu i-a spus ea nici un cuvânt, nici mare, nici mic, până dimineaţa.</span>
<span class="v-num v-37">37&nbsp;</span><span class="v S125_37" data-id="S125_37">Iar dimineaţa, când Nabal s-a trezit, femeia sa i-a spus toate cele ce se întâmplaseră. Atunci a încremenit inima lui şi el a rămas ca de piatră.</span>
<span class="v-num v-38">38&nbsp;</span><span class="v S125_38" data-id="S125_38">Iar după vreo zece zile a lovit Domnul pe Nabal şi acesta a murit.</span>
<span class="v-num v-39">39&nbsp;</span><span class="v S125_39" data-id="S125_39">Auzind David că Nabal a murit, a zis: "Binecuvântat fie Domnul, Care a răsplătit înjosirea ce mi-a pricinuit-o Nabal şi a ferit pe robul Său de la rău. Domnul a întors răul lui Nabal în capul lui". Şi a trimis David să spună Abigailei că el o ia de soţie.</span>
<span class="v-num v-40">40&nbsp;</span><span class="v S125_40" data-id="S125_40">Deci au venit slujitorii lui David la Abigail în Carmel şi i-au zis aşa: "David ne-a trimis la tine, ca să te luăm să-i fii femeie".</span>
<span class="v-num v-41">41&nbsp;</span><span class="v S125_41" data-id="S125_41">Atunci ea s-a sculat şi s-a închinat cu fala până la pământ şi a zis: "Iată roaba ta este gata să fie slujnică, ca să spele picioarele slugilor domnului meu".</span>
<span class="v-num v-42">42&nbsp;</span><span class="v S125_42" data-id="S125_42">şi s-a gătit repede Abigail, s-a suit pe asin şi cinci slujnice au însoţit-o; şi s-a dus ea după trimişii lui David şi a ajuns femeia lui.</span>
<span class="v-num v-43">43&nbsp;</span><span class="v S125_43" data-id="S125_43">Şi a mai luat David şi pe Ahinoam din Izreel şi au fost amândouă femeile lui.</span>
<span class="v-num v-44">44&nbsp;</span><span class="v S125_44" data-id="S125_44">Iar Saul a dat pe fiica sa Micol, femeia lui David, lui Paltiel, fiul lui Laiş, din Galim.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S124.html">&lt;</a>
<a class="home" href="index.html">=</a>
<a class="next" href="S126.html">&gt;</a>
</div></div>
</body>
</html>