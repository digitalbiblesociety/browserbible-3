\id DEU 05-DEUROA.usfm BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania
\ide UTF8
\h Deuteronomul (A Cincea Carte a lui Moise)
\toc1 Deuteronomul (A Cincea Carte a lui Moise)
\toc2 DEUTERONOMUL (A CINCEA CARTE A LUI MOISE) 
\mt DEUTERONOMUL (A CINCEA CARTE A LUI MOISE)
\c 1
\p
\v 1 Iată cuvintele pe care le-a grăit Moise către'ntregul Israel , dincolo de Iordan, în pustiul Araba, din faţa Sufei, între Paran, Tofel, Laban, Haşerot şi Di-Zahab,
\v 2 cale de unsprezece zile de la Horeb, în drumul de la muntele Seir, către Cadeş-Barnea.
\v 3 Fost-a că'n anul al patruzecilea, luna a unsprezecea , în ziua cea dintâi a acestei luni a grăit Moise către toţi fiii lui Israel după toate câte-i poruncise Domnul pentru ei.
\v 4 Aceasta, după ce-l bătuse pe Sihon, regele Amoreilor, care locuia în Heşbon, şi pe Og, regele Vasanului, care locuia în Aştarot şi în Edreea.
\v 5 Acolo, dincolo de Iordan, în ţinutul Moabului, acolo a'nceput Moise să'nfăţişeze limpede această Lege, zicând:
\v 6 "Domnul Dumnezeul nostru ne-a grăit nouă pe Horeb şi a zis: - Destul aţi locuit în muntele acesta!
\v 7 Întoarceţi-vă şi porniţi la drum; duceţi-vă în muntele Amoreilor şi la toţi vecinii lor: în Araba , în Munte, în Ţara-de-Jos , în Negheb pe malurile mării, în ţinutul Canaaneenilor şi'n preajma Libanului pân'la râul cel mare al Eufratului.
\v 8 Iată, datu-v'am ţara pe mână: intraţi într'însa şi luaţi în stăpânire pământul pe care Domnul li S'a jurat părinţilor voştri, lui Avraam şi lui Isaac şi lui Iacob, să li-l dea, lor şi urmaşilor lor de după ei.
\v 9 În vremea aceea v'am zis: Nu pot să vă duc singur.
\v 10 Domnul, Dumnezeul vostru, v'a înmulţit şi iată-vă astăzi numeroşi ca stelele cerului.
\v 11 Domnul, Dumnezeul părinţilor voştri, să vă înmulţească de o mie de ori mai mult decât sunteţi acum şi să vă binecuvinteze după cum v'a grăit!
\v 12 Cum voi putea eu de unul singur să vă port durerea şi povara şi neînţelegerile dintre voi?
\v 13 Alegeţi-vă dintre voi bărbaţi înţelepţi, pricepuţi şi încercaţi, pentru fiecare din seminţiile voastre, şi-i voi pune căpetenii peste voi.
\v 14 Atunci mi-aţi răspuns, zicând: Bun lucru este ce-ai zis tu să facem!
\v 15 Şi am luat dintre voi bărbaţi înţelepţi, pricepuţi şi încercaţi şi i-am pus peste voi: căpetenii peste mii, peste sute, peste cincizeci, peste zeci, şi condeieri judecătorilor voştri .
\v 16 Şi le-am poruncit atunci judecătorilor voştri, zicând: Să ascultaţi ceea ce se întâmplă'n mijlocul fraţilor voştri şi să judecaţi drept între un om şi fratele lui şi străinul din casa lui.
\v 17 În judecată să nu cauţi la faţa omului: pe cel mic să-l judeci ca şi pe cel mare; de faţa omului să nu te temi, căci judecata este a lui Dumnezeu. Iar dacă o pricină va fi prea grea pentru voi, o veţi aduce la mine şi o voi asculta eu.
\v 18 La vremea aceea v'am dat porunci asupra a tot ceea ce trebuie să faceţi.
\v 19 Şi dac'am plecat de la Horeb, am mers prin tot pustiul acesta mare şi înfricoşător pe care l-aţi văzut, îndreptându-ne spre muntele Amoreilor, după cum ne poruncise nouă Domnul, Dumnezeul nostru, şi am ajuns la Cadeş-Barnea.
\v 20 Atunci am zis către voi: Aţi ajuns la muntele Amoreilor, pe care Domnul, Dumnezeul nostru, ni-l dă nouă.
\v 21 Vedeţi: Domnul, Dumnezeul vostru, v'a dat pe mână pământul [acesta]; suiţi-vă şi luaţi-l în stăpânire, după cum v'a spus vouă Domnul, Dumnezeul părinţilor voştri; nu vă temeţi şi nici nu vă'nspăimântaţi!
\v 22 Iar voi aţi venit cu toţii la mine şi aţi zis: Să trimitem câţiva oameni înaintea noastră: să iscodească ţinutul şi să ne aducă ştiri despre drumul pe care să ne suim şi despre cetăţile în care să intrăm.
\v 23 Mie mi-a plăcut cuvântul acesta şi am luat dintre voi doisprezece bărbaţi, câte unul din fiecare seminţie.
\v 24 Aceştia s'au dus şi s'au suit în munte şi au ajuns până la valea Eşcol şi au iscodit-o.
\v 25 Au luat din roadele pământului şi ni le-au pus nouă înainte, zicând: Bun e pământul pe care ni-l dă nouă Domnul, Dumnezeul nostru.
\v 26 Voi însă n'aţi vrut să vă suiţi, ci v'aţi împotrivit poruncii Domnului, Dumnezeului vostru.
\v 27 Aţi cârtit prin corturile voastre şi aţi zis: Din ură'mpotriva noastră ne-a scos pe noi Domnul din ţara Egiptului, ca să ne dea în mâinile Amoreilor şi să ne nimicească.
\v 28 Unde să ne suim? Fraţii voştri v'au îngrozit inima, zicând: Poporul acela-i mare şi numeros şi mai puternic decât noi; cetăţile sunt mari şi zidite pân'la cer; chiar şi pe urmaşii lui Enac i-am văzut acolo.
\v 29 Atunci v'am zis: Nu vă temeţi de ei şi nici să vă speriaţi.
\v 30 Domnul, Dumnezeul vostru, Cel ce merge înaintea voastră, El împreună cu voi îi va birui , aşa cum întru toate v'a făcut El vouă în ţara Egiptului
\v 31 precum şi'n pustiul acesta, în care aţi văzut cum Domnul, Dumnezeul tău, te-a hrănit pe tine - aşa cum un om şi l-ar hrăni pe fiul său - de-a lungul drumului întreg pe care l-aţi umblat până ce aţi poposit în locul acesta.
\v 32 Voi însă nici aşa nu L-aţi crezut pe Domnul, Dumnezeul vostru,
\v 33 Cel ce'n drumul acesta vă merge'nainte să vă caute vouă loc de popas, cu foc îndrumându-vă noaptea spre a vă arăta calea pe care să mergeţi, iar ziua cu nor.
\v 34 Dar Domnul a auzit sunetul vorbelor voastre şi S'a mâniat şi S'a jurat, zicând:
\v 35 Nu, nici măcar unul dintre oamenii aceştia nu va vedea pământul cel bun pe care Eu M'am jurat să-l dau părinţilor lor,
\v 36 în afară de Caleb, fiul lui Iefone ; el îl va vedea, lui îi voi da pământul pe care s'a suit, lui şi fiilor săi, pentru că el întru toate I s'a supus Domnului.
\v 37 Din pricina voastră S'a mâniat şi pe mine Domnul şi a zis: Nici tu nu vei intra acolo!
\v 38 Iosua, fiul lui Navi, cel ce-ţi stă înainte , el va intra acolo; pe el să-l întăreşti, căci el îi va împărţi lui Israel [pământul] prin sorţi ;
\v 39 Şi copiii voştri, despre care voi ziceaţi că vor fi de pradă, şi pruncii voştri care'n ceasul de faţă încă nu ştiu să aleagă'ntre bine şi rău, ei vor intra acolo; lor îl voi da şi ei îl vor moşteni...
\v 40 Iar voi, întorcându-vă, v'aţi aşezat tabăra în pustie, pe calea ce duce spre Marea Roşie.
\v 41 Şi mi-aţi răspuns, zicând: Păcătuit-am în faţa Domnului, Dumnezeului nostru! Ne vom sui şi vom lupta întocmai cum ne-a poruncit Domnul, Dumnezeul nostru!... Şi dacă v'aţi luat fiecare armele de luptă, v'aţi adunat şi vă suiaţi la munte!
\v 42 Dar Domnul mi-a zis: Spune-le: Nu vă suiţi şi nu vă luptaţi, fiindcă Eu nu sunt cu voi; altfel, veţi pieri în faţa vrăjmaşilor voştri!
\v 43 Şi eu v'am spus, dar voi nu m'aţi ascultat, ci v'aţi împotrivit poruncii Domnului şi cu semeţie v'aţi suit în munte.
\v 44 Dar ieşindu-vă'nainte poporul amoreu care locuia în muntele acela, v'a pus pe fugă aşa cum fac albinele şi v'a măcelărit de la Seir până la Horma.
\v 45 Atunci v'aţi aşternut la pământ şi-aţi plâns în faţa Domnului, dar Domnul nu v'a ascultat glasul şi nu v'a luat în seamă.
\v 46 Şi aţi locuit în Cadeş zile multe, că multe au fost zilele cât aţi şezut voi acolo.
\c 2
\p
\v 1 Apoi, întorcându-ne noi, am pornit prin pustie spre Marea Roşie, după cum îmi grăise Domnul, şi timp de multe zile am mers împrejurul muntelui Seir.
\v 2 Iar Domnul a zis către mine:
\v 3 Ajunge de când umblaţi împrejurul acestui munte! Înturnaţi-vă dar spre miazănoapte!
\v 4 Dă poruncă poporului şi zi: Voi acum veţi trece prin hotarele fiilor lui Esau , fraţii voştri, care locuiesc în Seir; ei se vor înfricoşa de voi şi foarte se vor teme,
\v 5 dar voi să nu ridicaţi război împotrivă-le, pentru că din pământul lor nu vă voi da nici măcar o urmă de picior: muntele Seir l-am dat în stăpânirea fiilor lui Esau.
\v 6 Mâncarea cu care vă hrăniţi s'o cumpăraţi de la ei cu bani, şi tot pe bani să vă cumpăraţi de la ei apa pe care-o beţi.
\v 7 Căci Domnul, Dumnezeul nostru, te-a binecuvântat pe tine în tot lucrul mâinilor tale; El ştie cum ai străbătut pustia aceasta întinsă şi'nfricoşătoare; iată, de-a lungul a patruzeci de ani Domnul Dumnezeul tău a fost cu tine şi n'ai dus lipsă de nimic.
\v 8 Şi am trecut pe-alături de fraţii noştri, fiii lui Esau, care locuiau în Seir, pe-alături de drumul Arabei, de la Elat şi Eţion-Gheber; pe urmă ne-am înturnat şi am apucat pe calea pustiei Moabului.
\v 9 Dar Domnul mi-a zis: Nu vă puneţi în duşmănie cu Moabiţii şi să nu porniţi război asupră-le, pentru că din pământul lor nu vă voi da nimic în stăpânire: Arul l-am dat în stăpânire fiilor lui Lot.
\v 10 Înainte au locuit acolo Emimii, popor mare, numeros şi înalt la statură, ca fiii lui Enac;
\v 11 şi ei treceau drept Refaimi, ca fii ai lui Enac, dar Moabiţii i-au numit Emimi.
\v 12 În Seir au trăit mai înainte şi Horeii; dar fiii lui Esau i-au alungat şi i-au nimicit de dinainte-le şi s'au aşezat ei în locul lor, aşa cum a făcut şi Israel cu pământul moştenirii sale, cel pe care Domnul i l-a dat...
\v 13 Acum, sculaţi-vă!, porniţi-vă şi treceţi valea Zared! Şi am trecut valea Zaredului.
\v 14 De atunci, de când am plecat de la Cadeş-Barnea şi până când am trecut valea Zaredului, s'au scurs treizeci şi opt de ani, până ce-au pierit din tabără toţi cei ce erau atunci buni de război, aşa cum li Se jurase Dumnezeu;
\v 15 că mâna Domnului a fost asupră-le ca să-i topească din mijlocul taberei, până ce-au pierit de tot.
\v 16 Şi a fost că dac'au murit toţi cei ce erau atunci buni de război şi dac'au pierit ei din mijlocul poporului,
\v 17 mi-a grăit mie Domnul, zicând:
\v 18 Astăzi vei trece pe lângă hotarele lui Moab spre Ar ;
\v 19 veţi fi foarte aproape de Amoniţi, dar să nu vă puneţi cu ei în duşmănie şi să nu porniţi război asupră-le, pentru că din pământul fiilor lui Amon nu-ţi voi da nimic în stăpânire: stăpânirea le-am dat-o fiilor lui Lot".
\v 20 (Acesta era socotit şi el a fi pământul Refaimilor, căci Refaimii îl locuiseră mai înainte; Amoniţii îi numeau Zomzomimi ,
\v 21 popor mare, numeros şi mai puternic decât voi, precum fiii lui Enac; Domnul însă l-a nimicit de dinaintea [Amoniţilor], aşa că aceştia s'au înstăpânit şi locuiesc în ţinuturile lor până'n ziua de azi,
\v 22 aşa cum Domnul le-a făcut fiilor lui Esau, cei ce locuiau în Seir, când i-a prăpădit de dinainte-le pe Horei şi le-au luat în stăpânire ţinuturile şi s'au aşezat în ele până'n ziua de azi;
\v 23 şi [cum le-a făcut] şi Heveilor, cei ce locuiau în sate pân'la Gaza: i-au nimicit Caftorimii, cei ce plecaseră din Caftorim , şi s'au aşezat în locul lor).
\v 24 Acum, aşadar, sculaţi-vă!, porniţi-vă şi treceţi valea Arnonului! Iată, ţi l-am dat în mână pe Sihon Amoreul, regele Heşbonului, precum şi ţara lui; începe-ţi înstăpânirea, fă război cu el!
\v 25 Chiar de astăzi Eu încep să semăn spaima de tine şi frica de tine'naintea tuturor neamurilor ce se află sub cer: cei ce vor auzi de numele tău se vor tulbura şi se vor îngrozi'nainte-ţi.
\v 26 Din pustiul Chedemot am trimis soli la Sihon, regele Heşbonului, cu aceste cuvinte de pace:
\v 27 Trece-voi prin ţara ta; voi merge numai pe drum, fără să mă abat nici la dreapta şi nici la stânga;
\v 28 tu pe bani îmi vei vinde mâncarea cu care să mă hrănesc, şi tot pe bani apa pe care s'o beau; nu vreau decât să trec pe picioare,
\v 29 aşa cum au făcut pentru mine fiii lui Esau care trăiesc în Seir şi Moabiţii care locuiesc în Ar; aceasta, numai până voi trece Iordanul în ţara pe care ne-o dă nouă Domnul, Dumnezeul nostru.
\v 30 Dar Sihon, regele Heşbonului, n'a vrut ca noi să trecem pe la el, pentru că Domnul, Dumnezeul tău, i-a învârtoşat duhul şi i-a împietrit inima, aşa ca el să fie dat în mâinile tale, aşa cum este acum.
\v 31 Atunci mi-a zis Domnul: Iată, am început să ţi-l dau în mână pe Sihon Amoreul, regele Heşbonului, precum şi ţara lui; începe-ţi înstăpânirea peste pământul său!
\v 32 Iar Sihon, regele Heşbonului, ne-a ieşit înainte la Iahaţ, el şi tot poporul său, gata de luptă.
\v 33 Dar Domnul, Dumnezeul nostru, ni l-a dat pe mână şi l-am bătut, pe el şi pe fiii lui şi tot poporul lui.
\v 34 Atunci, la vremea aceea, i-am luat noi toate cetăţile; fiecare cetate am nimicit-o, iar din bărbaţii lor şi din femeile lor şi din copiii lor n'am lăsat pe nimeni viu.
\v 35 Numai vitele le-am luat ca pradă, precum şi ceea ce se jefuise din cetăţile pe care le cuceriserăm.
\v 36 De la Aroer, care se află pe malul râului Arnon, şi de la cetatea cea din vale pân'la muntele Galaad n'a fost cetate care să ne fi scăpat; Domnul Dumnezeu a dat totul în mâinile noastre.
\v 37 Numai de pământul fiilor lui Amon nu ne-am apropiat: de malul întreg al râului Iaboc, de cetăţile ce sunt pe munte şi de nimic din ceea ce ne-a poruncit nouă Domnul, Dumnezeul nostru.
\c 3
\p
\v 1 Întorcându-ne acolo, ne-am suit pe calea ce duce spre Vasan. Iar Og, regele Vasanului, ne-a ieşit înainte la Edreea, el şi tot poporul său, gata de luptă.
\v 2 Dar Domnul mi-a zis: Nu te teme de el, că'n mâinile tale l-am dat, pe el şi tot poporul lui şi toată ţara lui; vei face cu el ce-ai făcut cu Sihon, regele Amoreilor, cel ce locuia în Heşbon.
\v 3 Domnul, Dumnezeul nostru, l-a dat în mâinile noastre şi pe Og, regele Vasanului, cu tot poporul lui, şi l-am bătut până n'a mai rămas din el sămânţă.
\v 4 Atunci, la vremea aceea, i-am luat noi toate cetăţile; n'a fost cetate pe care noi să n'o fi luat de la ei: şaizeci de cetăţi, tot ţinutul din preajma Argobului, [ce se ţinea] de regele Og al Vasanului,
\v 5 toate, cetăţi întărite, cu ziduri înalte, cu porţi şi zăvoare; nu punem la socoteală şi cetăţile neîntărite , care erau foarte multe.
\v 6 Le-am nimicit aşa cum făcuserăm şi cu Sihon, regele Heşbonului; fiecare cetate am nimicit-o: bărbaţi, femei şi copii.
\v 7 Iar toate vitele şi ceea ce se jefuise de prin cetăţi ni le-am luat ca pradă.
\v 8 Atunci, la vremea aceea, am luat noi din mâinile celor doi regi ai Amoreilor ţara de dincoace de Iordan, de la râul Arnonului până la muntele Hermon
\v 9 (Sidonienii numesc Hermonul Sirion, iar Amoreii îl numesc Senir),
\v 10 toate cetăţile din şes, tot Galaadul şi tot Vasanul, până la Salca şi Edreea, cetăţi în ţara lui Og al Vasanului.
\v 11 Căci numai Og, regele Vasanului, doar el mai rămăsese din Refaimi. Iată patul lui, pat de fier, încă se mai află în Rabotul fiilor lui Amon: de nouă coţi în lungime şi de patru coţi în lăţime, coţi bărbăteşti.
\v 12 Atunci, la vremea aceea, am luat noi în stăpânire ţinutul acesta. De la Aroer, care este lângă râul Arnon, precum şi jumătate din muntele Galaadului cu cetăţile lui l-am dat [seminţiilor] lui Ruben şi Gad;
\v 13 iar ceea ce a rămas din Galaad, precum şi tot Vasanul, ţara lui Og, le-am dat la jumătate din seminţia lui Manase (tot ţinutul Argob şi tot Vasanul acela se socotea a fi ţara Refaimilor;
\v 14 Iair, fiul lui Manase, a luat tot ţinutul Argob până la hotarele Gheşuriţilor şi Maacatiţilor; iar [sălaşurile] Vasanului le-a numit după numele său: sălaşurile lui Iair, [aşa cum sunt] până astăzi).
\v 15 Lui Machir i-am dat Galaadul;
\v 16 iar [seminţiilor] lui Ruben şi Gad le-am dat de la Galaad până la râul Arnon (hotarul e pe mijlocul râului) şi până la râul Iaboc (râul este hotarul fiilor lui Amon),
\v 17 precum şi Araba, cu Iordanul drept hotar, de la Chineret până la Marea Araba, Marea Sărată, la poalele muntelui Fazga, spre soare-răsare.
\v 18 În acea vreme v'am poruncit eu vouă, zicând: Domnul, Dumnezeul vostru, v'a dat pământul acesta ca să-l stăpâniţi; voi toţi, cei destoinici, înarmaţi-vă şi mergeţi înaintea fraţilor voştri, fiii lui Israel.
\v 19 Numai femeile voastre, copiii voştri şi vitele voastre (ştiu că aveţi vite multe) să rămână în cetăţile voastre pe care vi le-am dat,
\v 20 până când Domnul Dumnezeu le va da fraţilor voştri odihnă aşa ca şi vouă, şi până când îşi vor lua şi ei în stăpânire pământul pe care Domnul, Dumnezeul vostru, li-l dă peste Iordan; atunci vă veţi întoarce fiecare la moşia sa pe care eu v'am dat-o.
\v 21 Şi tot în vremea aceea i-am poruncit lui Iosua, zicând: Cu ochii voştri aţi văzut tot ceea ce Domnul, Dumnezeul nostru, a făcut cu aceşti doi regi; tot aşa va face Domnul, Dumnezeul nostru, şi cu toate regatele prin care vei trece.
\v 22 Nu vă temeţi de ele, fiindcă Domnul, Dumnezeul vostru, Însuşi El Se va lupta pentru voi.
\v 23 În vremea aceea m'am rugat Domnului, zicând:
\v 24 Doamne, Doamne, Tu eşti Cel ce ai început să-i arăţi robului Tău tăria Ta şi puterea Ta, mâna cea tare şi braţul cel înalt; cine este oare Dumnezeu, în cer sau pe pământ, Care să facă aşa cum Tu ai făcut şi aşa cum Tu ai întărit?
\v 25 Ajută-mă dar să trec şi să văd pământul cel bun care este peste Iordan, muntele acela frumos şi Libanul.
\v 26 Din pricina voastră însă Domnul nu m'a luat în seamă şi nu m'a ascultat; şi mi-a zis Domnul: Ajunge!; de-acum să nu mai vorbeşti de lucrul acesta!
\v 27 Suie-te pe vârful Fazgăi şi uită-te cu ochii tăi spre apus şi spre miazănoapte şi spre miazăzi şi spre răsărit şi vezi cu ochii tăi; căci tu nu vei trece Iordanul acesta.
\v 28 Dă-i porunci lui Iosua: întăreşte-l şi îmbărbătează-l, căci el va merge înaintea acestui popor şi el va da în stăpânire tot pământul pe care l-ai văzut.
\v 29 Aşa că noi am rămas în vale, aproape de templul lui Bet-Peor.
\c 4
\p
\v 1 Şi acum , Israele, ascultă hotărârile şi rânduielile pe care vă învăţ eu astăzi să le pliniţi, pentru ca voi să trăiţi şi să vă înmulţiţi şi, intrând, să moşteniţi pământul pe care vi-l dă vouă Domnul, Dumnezeul părinţilor voştri.
\v 2 Să nu adăugaţi nimic la cuvântul pe care vi-l poruncesc eu, nici să lăsaţi ceva din el; păziţi poruncile Domnului, Dumnezeului vostru, pe care vi le poruncesc eu astăzi.
\v 3 Ochii voştri au văzut toate câte a făcut Domnul, Dumnezeul nostru, cu Baal-Peor: Domnul, Dumnezeul vostru, a nimicit dintre voi pe tot omul care i-a urmat lui Baal-Peor;
\v 4 dar voi, cei ce v'aţi lipit de Domnul, Dumnezeul vostru, toţi sunteţi vii până în ziua de astăzi.
\v 5 Iată, v'am învăţat rânduieli şi legi după cum mi-a poruncit mie Domnul, pentru ca voi aşa să le pliniţi în ţara'n care mergeţi s'o moşteniţi.
\v 6 Le veţi păzi şi le veţi plini, că aceasta este înţelepciunea voastră şi priceperea înaintea tuturor neamurilor care vor auzi vorbindu-se de toate legiuirile acestea şi vor zice: Iată popor înţelept şi iscusit, neamul acesta mare!
\v 7 Într'adevăr, care este oare marele neam căruia să-i fie dumnezeii atât de aproape aşa cum întru toate ne este nouă Domnul, Dumnezeul nostru, ori de câte ori Îl chemăm?
\v 8 Sau care este marele neam căruia să i se fi dat rânduieli şi hotărâri drepte aşa cum este toată Legea aceasta pe care o pun eu astăzi în faţa voastră?
\v 9 Bagă de seamă asupră-ţi şi păzeşte-ţi cu putere sufletul; să nu uiţi nimic din lucrurile pe care le-au văzut ochii tăi şi să nu-ţi iasă ele de la inimă în toate zilele vieţii tale; şi să-i înveţi pe fiii tăi şi pe fiii fiilor tăi
\v 10 - ziua în care aţi stătut înaintea Domnului, Dumnezeului vostru, la Horeb, ziua adunării când mi-a zis mie Domnul: Adună la Mine poporul ca să asculte cuvintele Mele şi să înveţe a se teme de Mine în toate zilele pe care le vor trăi ei pe pământ, şi să-i înveţe şi pe fiii lor!
\v 11 Atunci v'aţi apropiat şi aţi stătut la poalele muntelui; iar muntele ardea cu foc până'n cer ; întuneric , beznă, vifor, vuiet mare !
\v 12 Iar Domnul v'a grăit din mijlocul focului ; glasul cuvintelor Lui l-aţi auzit, dar vreo asemănare n'aţi văzut; nimic, în afară de glas.
\v 13 Atunci v'a vestit El legământul Său pe care v'a poruncit să-l pliniţi, adică cele zece porunci pe care le-a scris pe două table de piatră.
\v 14 În vremea aceea mi-a poruncit Domnul să vă învăţ rânduielile şi legile pe care voi să le pliniţi în ţara în care intraţi ca s'o moşteniţi.
\v 15 - Păziţi-vă cu străşnicie sufletele; de vreme ce n'aţi văzut vreo asemănare atunci când Domnul v'a grăit la Horeb, în munte, din mijlocul focului,
\v 16 să nu cădeţi în nelegiuirea de a vă face vreun chip cioplit, nici vreo înfăţişare, nici vreo asemănare, fie ea bărbătească sau femeiască,
\v 17 nici asemănarea vreunei fiare din cele ce sunt pe pământ, nici asemănarea vreunei păsări înaripate care zboară sub cer,
\v 18 nici asemănarea vreunei vieţuitoare ce se târăşte pe pământ, nici asemănarea vreunui peşte din apele de sub pământ.
\v 19 Sau, de vei privi la cer şi vei vedea soarele şi luna şi stelele şi toată podoaba cerului , să nu cumva să te'nşeli şi să te închini lor, nici să le slujeşti, lor, celor pe care Domnul, Dumnezeul tău, le-a împărţit tuturor neamurilor de sub cer .
\v 20 Pe voi însă v'a luat asupră-Şi Dumnezeu şi v'a scos din cuptorul cel de fier , din Egipt, ca să-I fiţi Lui popor de moştenire aşa cum sunteţi acum.
\v 21 Dar Domnul Dumnezeu S'a mâniat pe mine din pricina vorbelor voastre şi S'a jurat că eu nu voi trece Iordanul acesta şi nu voi intra în ţara pe care Domnul Dumnezeu ţi-o dă ţie ca moştenire.
\v 22 Da, eu voi muri în ţinutul acesta; eu nu voi trece Iordanul acela, în timp ce voi veţi trece şi veţi lua în stăpânire pământul acela bun.
\v 23 Luaţi aminte asupră-vă, ca nu cumva să uitaţi legământul pe care Domnul, Dumnezeul vostru, l-a încheiat cu voi, şi să nu vă faceţi chip cioplit asemănător cu ceva din cele pe care Domnul, Dumnezeul tău, ţi-a poruncit [să nu le asemeni] .
\v 24 Căci Domnul, Dumnezeul tău, este foc mistuitor, Dumnezeu gelos !
\v 25 Iar de ţi se vor naşte fii şi nepoţi şi dacă, îmbătrânind voi în ţară, veţi săvârşi fărădelege şi vă veţi face orice fel de chip cioplit şi veţi făptui ceea ce e rău în ochii Domnului, Dumnezeului vostru, ca să-L mâniaţi,
\v 26 iau ca martori astăzi cerul şi pământul împotriva voastră, că repede şi de tot veţi pieri din ţara spre care treceţi Iordanul ca s'o moşteniţi; nu, multă vreme nu veţi trăi într'însa, ci cu desăvârşire veţi pieri .
\v 27 Domnul vă va împrăştia prin toate neamurile şi nu veţi rămâne decât puţini la număr în neamurile printre care Domnul vă va risipi.
\v 28 Acolo veţi sluji la dumnezei străini, la lucruri făcute de mâini omeneşti din lemn şi din piatră, care nu văd şi nici nu aud, care nu mănâncă şi nici nu simt .
\v 29 De acolo Îl veţi căuta pe Domnul, Dumnezeul vostru, şi-L veţi afla numai dacă-L vei căuta din toată inima ta şi din tot sufletul tău întru necazul tău,
\v 30 atunci când în cele din urmă te vor ajunge toate cuvintele acestea şi te vei întoarce la Domnul, Dumnezeul tău, şi glasul Său îl vei auzi;
\v 31 că Dumnezeu îndurat este Domnul, Dumnezeul tău, Care nu te va părăsi şi nu te va da pierzării şi nici nu va uita legământul [încheiat] cu părinţii tăi, acela pentru care li S'a jurat.
\v 32 Întrebaţi zilele care-au fost, cele de dinainte de voi, din ziua când a făcut Dumnezeu om pe pământ, întrebaţi de la o margine a cerului pân'la marginea cerului, întrebaţi dacă s'a mai petrecut vreun lucru tot atât de mare ca acesta şi dacă s'a mai auzit ceva la fel,
\v 33 dacă un neam oarecare a mai auzit vreodată glasul Dumnezeului Celui viu grăind din mijlocul focului, aşa cum l-aţi auzit voi fără să fi murit ;
\v 34 sau dacă Dumnezeu a mai încercat vreodată să vină şi să-Şi ia popor din mijlocul altui popor prin încercări şi prin semne şi prin minuni şi prin război şi prin mână tare şi prin braţ înalt şi prin vedenii mari , aşa cum Domnul, Dumnezeul nostru, a făcut în Egipt în faţa ochilor tăi,
\v 35 pentru ca tu să ştii că Domnul, Dumnezeul tău, doar El este Dumnezeu, şi că'n afară de El un altul nu este.
\v 36 Din cer ţi-a făcut auzit glasul Său ca să te înveţe, pe pământ ţi-a arătat focul Său cel mare, iar tu I-ai auzit cuvintele din mijlocul focului.
\v 37 Pentru că El i-a iubit pe părinţii tăi şi v'a ales pe voi, urmaşii lor de după ei, şi El Însuşi cu puterea Lui cea mare te-a scos din Egipt
\v 38 ca să nimicească de dinainte-ţi neamuri mai mari şi mai tari decât tine şi să te ducă'n ţara lor şi să ţi-o dea ţie moştenire, aşa cum o ai astăzi.
\v 39 Cunoaşte dar astăzi şi adu-ţi aminte'n inima ta că Domnul, Dumnezeul tău, El este Dumnezeu sus în cer şi jos pe pământ şi că'n afară de El un altul nu este.
\v 40 Să-I păzeşti hotărârile şi rânduielile pe care ţi le poruncesc eu astăzi, ca să-ţi fie bine, ţie şi fiilor tăi de după tine, şi să trăiţi îndelungate zile pe pământul pe care Domnul, Dumnezeul tău, ţi-l dă pentru totdeauna".
\v 41 Atunci a ales Moise trei cetăţi de dincolo de Iordan, spre soare-răsare ,
\v 42 pentru ca în ele să poată fugi ucigaşul cel ce fără voie şi-a ucis aproapele, adică fără să-i fi fost aceluia duşman cu o zi sau două înainte; dacă va fugi el în una din aceste cetăţi, va scăpa cu viaţă:
\v 43 Beţer, în pustia din şes, pentru cei din Ruben; Ramot, în Galaad, pentru cei din Gad; şi Golan, în Vasan, pentru cei din Manase.
\v 44 Iată legea pe care Moise a pus-o în faţa fiilor lui Israel.
\v 45 Şi iată mărturiile, hotărârile şi rânduielile pe care Moise le-a rostit fiilor lui Israel în pustie, când au ieşit din Egipt,
\v 46 dincolo de Iordan, în vale, faţă'n faţă cu Bet-Peorul, în ţara lui Sihon, regele Amoreilor, care a trăit în Heşbon, cel pe care-l bătuseră Moise şi fiii lui Israel după ieşirea lor din Egipt
\v 47 şi s'au înstăpânit în ţara lui, ca şi în ţara lui Og, regele Vasanului, cei doi regi ai Amoreilor ce se aflau dincolo de Iordan, spre soare-răsare,
\v 48 de la Aroer, care este pe malul râului Arnon, până la muntele Sihon (adică Hermon),
\v 49 cu toată Araba de dincolo de Iordan, spre soare-răsare , la poalele muntelui Fazga.
\c 5
\p
\v 1 Moise a chemat tot Israelul şi le-a zis: "Ascultă, Israele, poruncile şi rânduielile pe care le grăiesc eu astăzi în auzul urechilor voastre; le veţi învăţa şi le veţi păzi întru faptă.
\v 2 Domnul, Dumnezeul vostru, a încheiat cu voi legământ în Horeb.
\v 3 Nu cu părinţii voştri a încheiat Domnul legământul acesta, ci cu voi, cu voi cei ce sunteţi astăzi aici cu toţii vii .
\v 4 Faţă către faţă a grăit Domnul cu voi, în munte, din mijlocul focului;
\v 5 iar eu în acest timp stăteam între Domnul şi voi ca să vă spun cuvântul Domnului, de vreme ce voi v'aţi temut de faţa focului şi nu v'aţi suit în munte. El a zis :
\v 6 Eu sunt Domnul, Dumnezeul tău, Cel ce te-am scos din ţara Egiptului, din casa robiei.
\v 7 Să nu ai alţi dumnezei în afară de Mine.
\v 8 Să nu-ţi faci chip cioplit, nici vreo asemănare cu ceva din câte sunt în cer, acolo sus, ori din câte sunt pe pământ, aicea jos, ori din câte sunt în apele de sub pământ ;
\v 9 să nu te închini lor, nici să le slujeşti; că Eu, Domnul, Dumnezeul tău, Eu sunt un Dumnezeu gelos, Cel ce vina părinţilor o dă pe seama copiilor pân'la al treilea şi-al patrulea neam pentru cei ce Mă urăsc,
\v 10 dar Mă milostivesc pân'la al miilea neam spre cei ce Mă iubesc şi-Mi păzesc poruncile.
\v 11 Să nu iei numele Domnului, Dumnezeului tău, în deşert, că nu va lăsa Domnul nepedepsit pe cel ce ia în deşert numele Lui.
\v 12 Păzeşte ziua odihnei, ca s'o sfinţeşti, aşa cum ţi-a poruncit ţie Domnul, Dumnezeul tău.
\v 13 Şase zile să lucrezi; în ele fă-ţi toate treburile,
\v 14 dar ziua a şaptea este odihna Domnului, Dumnezeului tău; în ea să nu faci nici o muncă, nici tu, nici fiul tău, nici fiica ta, nici robul tău, nici roaba ta, nici boul tău, nici asinul tău, nici orice dobitoc al tău, nici străinul ce locuieşte la tine , pentru ca robul tău şi roaba ta să se odihnească întocmai ca şi tine .
\v 15 Adu-ţi aminte că slugă ai fost în ţara Egiptului şi că Domnul, Dumnezeul tău, te-a scos de acolo cu mână tare şi cu braţ înalt; iată de ce ţi-a poruncit ţie Domnul, Dumnezeul tău, să păzeşti ziua odihnei şi s'o sfinţeşti.
\v 16 Cinsteşte pe tatăl tău şi pe mama ta, aşa cum ţi-a poruncit Domnul, Dumnezeul tău, ca să-ţi fie ţie bine şi să trăieşti ani mulţi pe pământul pe care Domnul, Dumnezeul tău, ţi-l dă ţie.
\v 17 Să nu ucizi.
\v 18 Să nu te desfrânezi.
\v 19 Să nu furi.
\v 20 Să nu mărturiseşti strâmb împotriva aproapelui tău prin mărturie mincinoasă.
\v 21 Să nu râvneşti la femeia aproapelui tău; să nu râvneşti casa aproapelui tău, nici ţarina lui, nici robul lui, nici roaba lui, nici boul lui, nici asinul lui, nici orice dobitoc al lui, nici nimic din cele ce sunt ale aproapelui tău!
\v 22 Cuvintele acestea le-a grăit Domnul către toată adunarea voastră, în munte, din mijlocul focului, al norului, al întunericului şi-al furtunii, cu glas de tunet, şi altceva n'a mai grăit; şi le-a scris pe două table de piatră şi mi le-a dat mie.
\v 23 Şi a fost că după ce I-aţi auzit glasul din mijlocul focului - şi muntele ardea în pară de foc -, v'aţi apropiat de mine toate căpeteniile seminţiilor voastre, cu bătrânii voştri,
\v 24 şi aţi zis: Iată, Domnul, Dumnezeul nostru, ne-a arătat slava Sa , iar noi I-am auzit glasul din mijlocul focului; azi am văzut cum va grăi Dumnezeu către om şi acesta va rămâne viu.
\v 25 Acum, însă, noi nu vrem să murim; că focul acesta mare ne va mistui; de vom mai auzi glasul Domnului, Dumnezeului nostru, vom muri.
\v 26 Căci este oare vreun om care să audă glasul Dumnezeului Celui viu grăind din mijlocul focului, cum am auzit noi, şi să rămână viu?
\v 27 Apropie-te dar tu şi ascultă câte-ţi va spune ţie Domnul, Dumnezeul nostru, şi apoi ne vei spune tu nouă toate câte ţi-a grăit Domnul, Dumnezeul nostru, şi noi le vom asculta şi le vom plini...
\v 28 Iar Domnul a auzit glasul cuvintelor voastre grăind către mine şi mi-a zis Domnul: Auzit-am glasul cuvintelor acestui popor, pe care l-au grăit către tine; tot ce-au grăit este bine.
\v 29 Numai de-ar avea într'înşii aceeaşi inimă să se teamă de Mine şi'n toată vremea să-Mi păzească poruncile, ca să le fie bine, şi lor, şi fiilor lor în veac!
\v 30 Du-te şi spune-le: Întoarceţi-vă la sălaşele voastre!
\v 31 Tu însă rămâi aici cu Mine, iar Eu îţi voi spune toate poruncile, hotărârile şi rânduielile pe care tu trebuie să-i înveţi să le păzească în ţara pe care Eu le-o dau s'o moştenească.
\v 32 Aşadar, aveţi grijă să faceţi aşa cum v'a poruncit Domnul, Dumnezeul vostru, şi să nu vă abateţi nici la dreapta, nici la stânga!
\v 33 Umblaţi în calea pe care v'a poruncit-o Domnul, Dumnezeul vostru, ca să vă dea odihnă şi să vă fie bine şi s'aveţi îndelungare de zile în ţara pe care o veţi moşteni.
\c 6
\p
\v 1 Iată poruncile, hotărârile şi rânduielile pe care Domnul, Dumnezeul vostru, mi-a poruncit să vă învăţ, pentru ca voi aşa să faceţi în ţara spre care mergeţi s'o moşteniţi,
\v 2 ca să vă temeţi de Domnul, Dumnezeul vostru, şi toate hotărârile Lui şi poruncile Lui pe care ţi le poruncesc eu astăzi să le păzeşti, tu şi fiii tăi şi fiii feciorilor tăi, în toate zilele vieţii tale, ca să trăiţi în îndelungare de zile.
\v 3 Ascultă, Israele, şi sileşte-te să le plineşti, ca să-ţi fie bine şi să vă înmulţiţi foarte, precum ţi-a grăit Domnul, Dumnezeul părinţilor tăi, că-ţi va da pământul unde curge lapte şi miere.
\v 4 Acestea sunt hotărârile şi rânduielile pe care Domnul Dumnezeu le-a poruncit fiilor lui Israel în pustie, după ieşirea lor din ţara Egiptului : Ascultă, Israele: Domnul, Dumnezeul nostru, este singurul Domn .
\v 5 Să-L iubeşti pe Domnul, Dumnezeul tău, din toată inima ta, din tot sufletul tău şi din toată puterea ta.
\v 6 Cuvintele acestea pe care ţi le spun eu astăzi să fie în inima ta şi în sufletul tău;
\v 7 să le sporeşti în fiinţa fiilor tăi şi să le vorbeşti de ele când şezi acasă, când mergi pe cale, când te culci şi când te scoli.
\v 8 Să le legi ca semn la mână şi neclintite să-ţi fie înaintea ochilor .
\v 9 Să le scrii pe uşorii casei tale şi pe porţile tale.
\v 10 Iar când Domnul, Dumnezeul tău, te va duce în ţara pentru care li s'a jurat părinţilor tăi - lui Avraam, lui Isaac şi lui Iacob - că ţi-o va da: cetăţi mari şi frumoase pe care nu tu le-ai zidit,
\v 11 case pline de toate bunătăţile, pe care nu tu le-ai umplut, fântâni săpate pe care nu tu le-ai săpat, vii şi măslini pe care nu tu i-ai sădit; când vei mânca şi te vei sătura,
\v 12 atunci ia seama să nu-L uiţi pe Domnul Cel ce te-a scos din ţara Egiptului, din casa robiei.
\v 13 De Domnul, Dumnezeul tău, să te temi, numai Lui să-I slujeşti, de El să te lipeşti şi doar pe numele Lui să te juri .
\v 14 Să nu mergeţi pe urmele altor dumnezei, dintre dumnezeii neamurilor dimprejurul vostru,
\v 15 că Dumnezeu gelos este Domnul, Dumnezeul tău, Cel ce este'n mijlocul tău: nu cumva să se aprindă asupră-ţi mânia Domnului, Dumnezeului tău, şi să te piardă de pe faţa pământului.
\v 16 Să nu-L ispiteşti pe Domnul, Dumnezeul tău , aşa cum L-aţi ispitit la Masa .
\v 17 Cu străşnicie să păzeşti poruncile Domnului, Dumnezeului tău, mărturiile şi hotărârile Lui pe care ţi le-a poruncit.
\v 18 Să faci ceea ce este plăcut şi bun în ochii Domnului, Dumnezeului tău, ca să-ţi fie bine şi să intri şi să moşteneşti pământul cel bun pe care Domnul cu jurământ l-a făgăduit părinţilor voştri,
\v 19 alungând de dinaintea feţei tale pe toţi vrăjmaşii tăi, după cum a grăit Domnul.
\v 20 Şi va fi că de te va întreba mâine fiul tău, zicând: Ce e cu aceste mărturii şi hotărâri şi rânduieli pe care Domnul, Dumnezeul nostru, ni le-a poruncit nouă?
\v 21 Îi vei răspunde fiului tău: Robi îi eram lui Faraon în ţara Egiptului, iar Domnul ne-a scos de acolo cu mână tare şi cu braţ înalt.
\v 22 Acolo, sub ochii noştri, făcut-a Domnul semne şi minuni mari şi groaznice asupra Egiptului, asupra lui Faraon şi a casei lui,
\v 23 iar pe noi ne-a scos de acolo ca să ne aducă înlăuntru spre a ne da pământul pe care cu jurământ le-a făgăduit părinţilor noştri că-l va da.
\v 24 Atunci ne-a poruncit Domnul să plinim toate hotărârile acestea, să ne temem de Domnul, Dumnezeul nostru, ca să ne fie nouă bine în toate zilele şi să rămânem în viaţă aşa cum suntem azi.
\v 25 Şi milă va face cu noi dacă ne vom sili să plinim toate poruncile acestea în faţa Domnului, Dumnezeului nostru, aşa cum El ne-a poruncit.
\c 7
\p
\v 1 Când Domnul, Dumnezeul tău, te va face să intri în ţara'n care vei intra s'o moşteneşti şi va şterge de dinaintea feţei tale neamuri mari şi numeroase: Heteii, Ghergheseii, Amoreii, Canaaneenii, Ferezeii, Heveii, Iebuseii - şapte neamuri mai numeroase şi mai puternice decât voi -
\v 2 şi când Domnul, Dumnezeul tău, îi va da în mâinile tale şi-i vei bate, atunci să-i stârpeşti de istov , să nu faci cu ei nici o înţelegere şi nici să le arăţi vreo milă.
\v 3 Să nu te încuscreşti cu ei: pe fiica ta să n'o dai după fiul lui, iar pe fiica lui să nu o iei pentru feciorul tău,
\v 4 că aceasta îl va face pe fiul tău să se'ndepărteze de Mine şi să slujească altor dumnezei; atunci se va aprinde mânia Domnului asupra voastră şi degrab te va pierde.
\v 5 Dar iată cum să le faceţi: capiştile lor să le dărâmaţi, stâlpii lor să-i zdrobiţi, sfintele lor crânguri să le tăiaţi, chipurile cele cioplite ale dumnezeilor lor să le ardeţi în foc;
\v 6 că popor sfânt Îi eşti tu Domnului, Dumnezeului tău; pe tine te-a ales Domnul, Dumnezeul tău, să-I fii poporul Său ales mai mult decât toate neamurile de pe faţa pământului.
\v 7 Şi dacă Domnul v'a ales şi v'a osebit, aceasta nu pentru că voi aţi fi mai numeroşi decât toate neamurile - căci voi sunteţi mai puţini decât toate neamurile.
\v 8 Dar pentru că Domnul vă iubeşte şi pentru că El Îşi ţine jurământul cu care li S'a jurat părinţilor voştri, de aceea v'a scos Domnul cu mână tare şi cu braţ înalt şi te-a scăpat din casa robiei, din mâna lui Faraon, regele Egiptului.
\v 9 Şi vei cunoaşte că Domnul, Dumnezeul tău, El este Dumnezeu, Dumnezeu credincios , Cel ce păzeşte legământul şi mila pân'la al miilea neam către cei ce-L iubesc şi-I păzesc poruncile;
\v 10 dar celor ce-L urăsc le plăteşte fiecăruia ; fără'ntârziere îi va nimici pe cei ce-L urăsc, fiecăruia'n parte îi va plăti.
\v 11 Păzeşte dar aceste porunci, hotărâri şi rânduieli, cele pe care-ţi poruncesc astăzi să le plineşti.
\v 12 Şi va fi că dacă veţi asculta rânduielile acestea şi le veţi ţine şi le veţi plini, atunci şi Domnul, Dumnezeul tău, Îşi va ţine legământul şi mila faţă de tine, aşa cum li S'a jurat părinţilor tăi;
\v 13 te va iubi, te va binecuvânta, te va înmulţi; va binecuvânta rodul pântecelui tău şi rodul pământului tău, pâinea ta, vinul tău, untdelemnul tău, cirezile vitelor tale şi turmele oilor tale pe pământul acela pe care Domnul li S'a jurat părinţilor tăi că ţi-l va da.
\v 14 Şi vei fi binecuvântat mai mult decât toate neamurile; nimeni nu va fi'ntru tine bărbat fără rod sau femeie stearpă, şi nici între vitele tale.
\v 15 Domnul va îndepărta de la tine toată neputinţa; nici una din bolile cele rele ale Egiptului, pe care tu le-ai văzut şi le-ai cunoscut, nu le va pune asupră-ţi, ci le va pune asupra celor ce te urăsc.
\v 16 Vei mânca toate prăzile neamurilor pe care Domnul, Dumnezeul tău, ţi le va da; ochiul tău să nu le cruţe, iar tu să nu slujeşti dumnezeilor lor: aceasta-ţi va fi ţie piedică.
\v 17 Iar dacă vei zice'n cugetul tău: Neamul acesta-i mai numeros decât mine, cum voi putea să-i nimicesc?,
\v 18 să nu te temi de ei, ci adu-ţi aminte de ceea ce le-a făcut Domnul, Dumnezeul tău, lui Faraon şi tuturor Egiptenilor,
\v 19 de marile încercări pe care le-au văzut ochii tăi, de semnele acelea şi de minunile cele mari, de mâna cea tare şi de braţul cel înalt, de cele prin care Domnul, Dumnezeul tău, te-a scos afară; aşa va face Domnul, Dumnezeul tău, cu toate neamurile în faţa cărora te temi.
\v 20 Chiar şi viespile le va trimite Domnul, Dumnezeul tău, asupra lor până ce vor pieri cei ce-au rămas şi s'au ascuns de tine.
\v 21 Nu te teme'n faţa lor, că Domnul, Dumnezeul tău, este'ntru tine, Dumnezeu mare şi puternic.
\v 22 Domnul, Dumnezeul tău, va potopi de dinaintea ta popoarele acestea puţin câte puţin; nu vei putea să le nimiceşti dintr'o dată, ca să nu se pustiască pământul şi să se înmulţească împotriva ta fiarele sălbatice .
\v 23 Domnul, Dumnezeul tău, ţi le va pune'n mână, iar tu le vei da pierzării cu pierdere mare, până le vei stârpi.
\v 24 Pe regii lor îi va da în mâinile voastre, iar numele lor va pieri din locul acela; nimeni în faţa ta nu va putea să ţi se'mpotrivească, până-i vei stârpi.
\v 25 Chipurile cele cioplite ale dumnezeilor lor să le ardeţi cu foc; să nu râvneşti la argintul şi nici la aurul de pe ele; să nu le iei pentru tine, ca să nu greşeşti din pricina lor: că urâciune este aceasta înaintea Domnului, Dumnezeului tău.
\v 26 Urâciune să nu duci în casa ta, ca nu cumva să cazi şi tu sub blestemu'n care este ea ; dimpotrivă, ca de-o scârbă să te scârbeşti şi ca pe-o urâciune s'o urăşti, că blestemată este.
\c 8
\p
\v 1 Siliţi-vă să pliniţi toate poruncile acestea pe care vi le poruncesc eu astăzi, ca să fiţi vii şi să vă înmulţiţi şi să intraţi şi să moşteniţi pământul pe care Domnul, Dumnezeul vostru, cu jurământ l-a făgăduit părinţilor voştri.
\v 2 Îţi vei aduce aminte de toată calea pe care Domnul, Dumnezeul tău, te-a purtat prin pustie ca să te chinuie şi să te încerce şi pentru ca ascunsurile inimii tale să se cunoască: păzi-vei tu poruncile Sale, sau nu?
\v 3 Te-a chinuit, te-a înfometat şi te-a hrănit cu mana pe care părinţii tăi n'o cunoscuseră , ca să-ţi arate că nu numai cu pâine va trăi omul, ci că omul va trăi cu tot cuvântul care iese din gura lui Dumnezeu .
\v 4 Iată că'n patruzeci de ani hainele de pe tine nu s'au ros, picioarele nu ţi s'au umflat.
\v 5 Şi vei cunoaşte cu inima ta că, aşa cum omul îl ceartă pe fiul său, tot astfel Domnul, Dumnezeul tău, te ceartă pe tine,
\v 6 şi [astfel] vei păzi poruncile Domnului, Dumnezeului tău, umblând în căile Lui şi temându-te de El.
\v 7 Că Domnul, Dumnezeul tău, te va face să intri într'o ţară bună şi cuprinsă, unde-s pâraie de apă şi izvoare ale adâncurilor ce ţâşnesc prin câmpuri şi prin munţi,
\v 8 ţară de grâu şi de orz, ţară de vii, de smochini şi rodii, ţară de măslini, untdelemn şi miere,
\v 9 ţară'n care nu-ţi vei legumi pâinea şi de nimic nu vei duce lipsă, ţară'n care pietrele sunt fier şi din ai cărei munţi vei scoate aramă.
\v 10 Vei mânca şi te vei sătura şi-L vei binecuvânta pe Domnul, Dumnezeul tău, pentru ţara cea bună pe care ţi-a dat-o.
\v 11 Ia aminte să nu-L uiţi pe Domnul, Dumnezeul tău, nepăzindu-i poruncile şi rânduielile şi hotărârile pe care ţi le poruncesc eu astăzi,
\v 12 ca nu cumva după ce vei mânca şi te vei sătura şi-ţi vei zidi case frumoase şi vei trăi în ele,
\v 13 după ce turmele şi cirezile tale se vor înmulţi, după ce-ţi va spori argintul şi aurul, după ce toate ale tale-ţi vor spori,
\v 14 să nu ţi se'nalţe inima şi să-L uiţi pe Domnul, Dumnezeul tău, Cel ce te-a scos din ţara Egiptului, din casa robiei,
\v 15 Cel ce te-a purtat prin pustiul cel mare şi înfricoşător, unde sunt şerpi veninoşi, scorpioni şi locuri arse de soare şi fără de apă, Cel ce-a scos pentru tine izvor din stâncă de cremene,
\v 16 Cel ce te-a hrănit în pustie cu o mană pe care tu n'o cunoşteai şi nici părinţii tăi n'o cunoscuseră, ca să te chinuie şi să te'ncerce şi'n cele din urmă să-ţi facă bine.
\v 17 Să nu zici în inima ta: Tăria mea şi vigoarea mâinii mele, ele mi-au făurit această putere mare ...
\v 18 Dimpotrivă, să-ţi aduci aminte de Domnul, Dumnezeul tău, că El ţi-a dat tărie să devii puternic spre a-Şi întări legământul cu care li S'a jurat părinţilor tăi, aşa cum [este el] acum.
\v 19 Şi va fi că dacă-L vei uita pe Domnul, Dumnezeul tău, şi vei merge după alţi dumnezei şi lor le vei sluji şi lor te vei închina, vă încredinţez eu astăzi, pe cer şi pe pământ , că'ntru totul veţi pieri.
\v 20 Precum acele neamuri pe care Domnul Dumnezeu le face să piară de dinaintea voastră, aşa veţi pieri, pentru că n'aţi ascultat de glasul Domnului, Dumnezeului vostru.
\c 9
\p
\v 1 Ascultă, Israele: Tu treci astăzi Iordanul ca să intri şi să iei în stăpânire neamuri mari şi mult mai puternice decât tine, cetăţi mari cu ziduri până la cer,
\v 2 popor mare şi numeros şi înalt la statură, fiii lui Enac, pe care tu îi ştii şi despre care ai auzit spunându-se: Cine poate să li se'mpotrivească fiilor lui Enac ?
\v 3 Astăzi vei cunoaşte că Domnul, Dumnezeul tău, este Cel ce merge înaintea ta; foc mistuitor, El îi va surpa, El îi va pune pe fugă de dinainte-ţi, El îi va nimici degrab, aşa cum ţi-a grăit ţie Domnul.
\v 4 După ce Domnul, Dumnezeul tău, va nimici aceste neamuri de dinaintea feţei tale, tu să nu zici în inima ta: Din pricina dreptăţii mele m'a adus Domnul să moştenesc acest pământ bun!, de vreme ce din pricina fărădelegilor lor va nimici Domnul aceste neamuri de dinaintea feţei tale.
\v 5 Nu din pricina dreptăţii tale şi nu din pricina curăţiei inimii tale vei intra tu să le moşteneşti pământul, ci din pricina păgânătăţii lor va nimici Domnul aceste neamuri de dinaintea feţei tale, şi pentru ca să'ntărească legământul cu care Domnul li S'a jurat părinţilor voştri, Avraam, Isaac şi Iacob.
\v 6 Şi vei cunoaşte astăzi că nu din pricina dreptăţii tale îţi dă Domnul, Dumnezeul tău, pământul acesta bun să-l moşteneşti, de vreme ce tu eşti un popor tare la cerbice .
\v 7 Adu-ţi aminte şi nu uita cât L-ai mâniat tu pe Domnul, Dumnezeul tău, în pustie: din ziua când aţi ieşit din Egipt şi pân' ce-aţi poposit în locul acesta, voi n'aţi contenit să nu vă'ncredeţi în Domnul.
\v 8 La Horeb L-aţi mâniat pe Domnul, iar Domnul într'atât S'a întărâtat asupră-vă încât voia să vă dea pierzării.
\v 9 Când m'am suit eu în munte să iau tablele de piatră, tablele legământului pe care Domnul l-a încheiat cu voi, am stat în munte patruzeci de zile şi patruzeci de nopţi; pâine n'am mâncat şi apă n'am băut.
\v 10 Domnul mi-a dat două table de piatră scrise cu degetul lui Dumnezeu; pe ele erau scrise toate cuvintele pe care Domnul vi le-a grăit în munte, din mijlocul focului, în ziua adunării.
\v 11 Şi a fost că, după patruzeci de zile şi patruzeci de nopţi, mi-a dat Domnul cele două table de piatră, tablele legământului.
\v 12 Şi mi-a zis Domnul: Scoală-te şi te pogoară repede de aici, că poporul tău s'a ticăloşit , cel pe care tu l-ai scos din ţara Egiptului; repede s'au abătut de la calea pe care le-am poruncit-o: şi-au făcut loruşi chip turnat.
\v 13 Şi mi-a grăit Domnul: De mai multe ori ţi-am grăit şi am zis: Am văzut poporul acesta, şi iată că-i popor tare la cerbice.
\v 14 Lasă-Mă dar acum să-i nimicesc şi numele să li-l sting de sub cer, iar pe tine te voi face neam mare şi tare şi mai numeros decât acesta...
\v 15 Eu atunci m'am întors şi m'am pogorât din munte, iar muntele ardea în foc, iar cele două table ale mărturiilor erau în amândouă mâinile mele.
\v 16 Şi văzând că voi păcătuiserăţi înaintea Domnului, Dumnezeului vostru, că v'aţi făcut un viţel turnat şi că atât de repede v'aţi abătut de la calea pe care Domnul vă poruncise s'o urmaţi,
\v 17 am luat cele două table şi le-am aruncat din mâinile mele şi'n faţa voastră le-am sfărâmat.
\v 18 Şi pentru a doua oară m'am rugat înaintea Domnului; ca şi întâia oară, patruzeci de zile şi patruzeci de nopţi n'am mâncat pâine şi n'am băut apă, din pricina păcatelor voastre cu care-aţi păcătuit făcând ceea ce e rău înaintea Domnului, Dumnezeului vostru, ca să-L mâniaţi.
\v 19 Îngrozit eram de mânia şi de urgia cu care Domnul Se mâniase pe voi într'atât încât voia să vă nimicească. Iar Domnul m'a ascultat şi de data aceasta.
\v 20 Chiar şi pe Aaron Se mâniase Domnul foarte tare, încât şi pe el voia să-l dea pierzării; atunci, în chiar vremea aceea, eu m'am rugat şi pentru Aaron.
\v 21 Iar păcatul vostru, viţelul pe care-l făcuserăţi, l-am luat, l-am ars cu foc, l-am zdrobit şi l-am pisat bine până ce s'a făcut mărunt şi arăta ca praful, iar praful l-am aruncat în pârâul ce se cobora din munte.
\v 22 Şi la Tabera , şi la Masa , şi la Chivrot-Hataava L-aţi mâniat pe Domnul, Dumnezeul vostru.
\v 23 Când Domnul v'a trimis din Cadeş-Barnea, zicând: Suiţi-vă şi moşteniţi pământul pe care Eu vi l-am dat..., voi v'aţi împotrivit poruncii Domnului, Dumnezeului vostru, şi nu I-aţi dat crezare şi n'aţi ascultat de glasul Său.
\v 24 Neascultători de Domnul aţi fost din ziua'n care El vi S'a făcut cunoscut .
\v 25 Patruzeci de zile şi patruzeci de nopţi m'am rugat eu înaintea Domnului, atât m'am rugat - căci Domnul Se rostise să vă nimicească -
\v 26 şi m'am rugat lui Dumnezeu, zicând: Doamne, Doamne, Împărat al dumnezeilor , nu-l da pierzării pe poporul Tău - moştenirea Ta - pe care l-ai eliberat cu puterea Ta cea mare, pe cei ce Tu i-ai scos din ţara Egiptului cu marea Ta putere, cu mâna Ta cea tare şi cu braţul Tău cel înalt!
\v 27 Adu-ţi aminte de Avraam, Isaac şi Iacob, robii Tăi, cărora Te-ai jurat pe Tine Însuţi; nu te uita la cerbicia acestui popor, la reaua lui credinţă, la păcatele lui,
\v 28 ca nu cumva cei ce trăiesc în ţara din care Tu ne-ai scos să zică: Pentru că Domnul n'a fost în stare să-i ducă'n ţara pe care le-o spusese şi pentru că [astfel] i-a urât, de aceea i-a scos, ca să-i omoare'n pustie...
\v 29 Ei sunt poporul Tău - moştenirea Ta - pe care i-ai scos din ţara Egiptului cu marea Ta putere, cu mâna Ta cea tare şi cu braţul Tău cel înalt.
\c 10
\p
\v 1 În vremea aceea mi-a zis Domnul: Ciopleşte-ţi două table de piatră cum au fost cele dintâi şi suie-te la Mine în munte; apoi îţi vei face un chivot de lemn.
\v 2 Eu voi scrie pe table cuvintele care-au fost pe tablele cele dintâi, pe care tu le-ai sfărâmat, iar tu le vei pune în chivot...
\v 3 Eu am făcut un chivot din lemn de salcâm, am cioplit două table de piatră cum fuseseră cele dintâi şi m'am suit în munte, iar cele două table erau în mâinile mele.
\v 4 El a scris pe table întocmai după cum fusese scris pe cele dintâi, cele zece porunci pe care vi le spusese Domnul în munte, din mijlocul focului , iar Domnul mi le-a dat mie.
\v 5 Şi întorcându-mă eu, m'am pogorât din munte şi am pus tablele în chivotul pe care-l făcusem - acolo unde se află - aşa cum îmi poruncise Domnul .
\v 6 Fiii lui Israel au plecat din Beerot-Bene-Iaacan la Mosera. Acolo a murit Aaron şi acolo a fost îngropat; iar Eleazar, fiul său, a devenit preot în locul lui.
\v 7 De acolo au plecat la Gudgod, şi din Gudgod la Iotbata, pământ cu ape curgătoare.
\v 8 În vremea aceea a pus Domnul deoparte seminţia lui Levi, ca să poarte chivotul legământului Domnului, să stea înaintea Domnului ca să slujească, să se roage şi să binecuvinteze întru numele Lui; aceasta, până'n ziua de astăzi.
\v 9 De aceea nu au leviţii parte şi nici moştenire cu fraţii lor; moştenirea lor este Însuşi Domnul, aşa cum El Însuşi le-a spus-o.
\v 10 Am stat eu în munte patruzeci de zile şi patruzeci de nopţi; iar Domnul m'a ascultat şi de data aceasta: Domnul n'a vrut să vă nimicească.
\v 11 Mi-a zis Domnul: Scoală-te şi mergi înaintea poporului acestuia, ca să intre şi să moştenească ţara pe care M'am jurat părinţilor lor că le-o voi da.
\v 12 Şi acum, Israele, ce anume cere de la tine Domnul, Dumnezeul tău, fără numai să te temi de Domnul, Dumnezeul tău, să umbli în toate căile Lui, să-L iubeşti, să slujeşti Domnului, Dumnezeului tău, din toată inima ta şi din tot sufletul tău,
\v 13 să păzeşti poruncile Domnului, Dumnezeului tău, şi hotărârile Lui pe care ţi le spun eu astăzi ca să-ţi fie ţie bine?
\v 14 Iată, al Domnului, Dumnezeului tău, este cerul şi cerul cerului, pământul şi toate câte sunt într'însul;
\v 15 dar numai pe părinţii voştri i-a ales Domnul ca să-i iubească, şi pe urmaşii lor de după ei, pe voi v'a ales El mai mult decât toate neamurile, aşa [cum este] în ziua de azi.
\v 16 Tăiaţi-vă'mprejur învârtoşarea inimii voastre , şi cerbicea voastră n'o mai întăriţi .
\v 17 Căci Domnul, Dumnezeul vostru, El este Dumnezeul dumnezeilor şi Domnul domnilor, Dumnezeul cel mare şi puternic şi temut , Cel ce nu caută la faţă şi nici nu primeşte daruri ,
\v 18 Cel ce face dreptate străinului şi orfanului şi văduvei, Cel ce iubeşte pe străin dându-i pâine şi haină.
\v 19 Să-l iubiţi pe cel străin, pentru că şi voi aţi fost străini în ţara Egiptului.
\v 20 De Domnul, Dumnezeul tău, să te temi, Lui să-I slujeşti, de El să te lipeşti şi pe numele Lui să te juri.
\v 21 El e fala ta şi El e Dumnezeul tău, El, Cel ce'n mijlocul tău a făcut acele lucruri mari şi slăvite pe care le-au văzut ochii tăi.
\v 22 Cu numai şaptezeci şi cinci de suflete s'au coborât părinţii tăi în Egipt, iar acum Domnul, Dumnezeul tău, te-a făcut numeros ca stelele cerului.
\c 11
\p
\v 1 Să-L iubeşti pe Domnul, Dumnezeul tău, şi'n toate zilele să păzeşti ceea ce ţi-a spus El să păzeşti, hotărârile Lui şi judecăţile Lui.
\v 2 Voi cunoaşteţi astăzi (căci nu [e vorba] de copiii voştri, care nu cunosc pentru că n'au văzut) , voi cunoaşteţi certarea Domnului, Dumnezeului tău, slava Lui, mâna cea tare şi braţul cel înalt,
\v 3 precum şi semnele Lui şi minunile pe care le-a făcut în mijlocul Egiptului împotriva lui Faraon, regele Egiptului, şi asupra ţării lui întregi,
\v 4 ce a făcut El cu oastea Egiptenilor, cu carele lor şi călărimea lor, cum a învăluit peste ei apele Mării Roşii atunci când alergau în urmărirea voastră, şi cum i-a nimicit Domnul Dumnezeu până'n ziua de astăzi;
\v 5 ce a făcut El pentru voi în pustie până la sosirea voastră în locul acesta;
\v 6 ce a făcut El cu Datan şi Abiron, fiii lui Eliab, fiul lui Ruben, când pământul şi-a deschis gura şi i-a'nghiţit în mijlocul a tot Israelul, pe ei, familiile lor, corturile lor şi toată fiinţa ce se ţinea de ei,
\v 7 căci ochii voştri sunt cei ce au văzut toate lucrurile Domnului cele mari pe care El le-a făcut astăzi întru voi.
\v 8 Să păziţi toate poruncile Lui pe care vi le poruncesc eu astăzi, ca să fiţi vii şi să vă înmulţiţi şi să intraţi şi să moşteniţi pământul spre care veţi trece Iordanul, acolo! , să-l moşteniţi,
\v 9 ca să dăinuiţi îndelung în ţara pe care Domnul li S'a jurat părinţilor voştri să le-o dea, lor şi urmaşilor lor de după ei, ţara'n care curge lapte şi miere.
\v 10 Căci pământul la care mergi tu ca să-l stăpâneşti nu este ca pământul Egiptului din care aţi ieşit, acolo unde, după ce semănai sămânţa, îl adăpai cu picioarele , ca pe o grădină de legume;
\v 11 ci pământul la care mergi tu să-l moşteneşti e pământ cu munţi şi văi, care se adapă din ploaia cerului,
\v 12 un pământ asupra căruia Domnul, Dumnezeul tău, veghează pururea; ochii Domnului, Dumnezeului tău, sunt asupră-i de la'nceputul anului pân'la sfârşitul anului.
\v 13 Şi va fi că dacă veţi asculta cu luare-aminte toate poruncile pe care ţi le poruncesc eu astăzi: să-L iubeşti pe Domnul, Dumnezeul tău, şi să-I slujeşti din toată inima şi din tot sufletul tău,
\v 14 El îi va da pământului tău ploaie la vreme, timpurie şi târzie, şi tu îţi vei aduna grâul şi vinul şi untdelemnul tău,
\v 15 şi'n ţarinile tale va da iarbă pentru animalele tale. Dar dacă vei mânca şi te vei sătura,
\v 16 ia aminte la tine însuţi ca nu cumva să te-apuce mărinimia , să călcaţi pe-alături, să slujiţi pe la dumnezei străini şi să vă închinaţi lor,
\v 17 să-L aprindeţi pe Domnul asupră-vă cu mânie şi să vă'nchidă cerul ca să nu fie ploaie, şi pământul să nu-şi dea roadele, iar voi să pieriţi degrab de pe pământul cel bun pe care vi l-a dat vouă Domnul.
\v 18 Puneţi dar aceste cuvinte în inima voastră şi'n sufletul vostru; legaţi-le ca semn la mână şi neclintite să le aveţi înaintea ochilor .
\v 19 Daţi-le ca învăţătură fiilor voştri; vorbeşte-le de ele când şezi acasă, când mergi pe cale, când te culci şi când te scoli.
\v 20 Să le scrieţi pe uşorii caselor voastre şi pe porţile voastre,
\v 21 pentru ca zilele voastre şi zilele copiilor voştri în ţara pe care Domnul li S'a jurat părinţilor voştri că le-o va da să sporească precum zilele cerului deasupra pământului.
\v 22 Şi va fi că dacă'ntru auz veţi auzi toate poruncile acestea pe care vă poruncesc eu astăzi să le pliniţi: să-L iubiţi pe Domnul, Dumnezeul vostru, să umblaţi în toate căile Lui şi să vă lipiţi de El,
\v 23 atunci Domnul va alunga toate popoarele acestea de la faţa voastră şi veţi stăpâni popoare mai mari şi mai puternice decât voi.
\v 24 Tot locul pe care va călca talpa piciorului vostru, al vostru va fi: de la pustie şi de la Liban, de la râul cel mare, râul Eufratului, şi pân' la marea cea dinspre apus vor fi hotarele voastre.
\v 25 Nimeni nu va putea să vă stea'mpotrivă; frica de voi şi tremurul de voi le va pune Domnul, Dumnezeul vostru, pe faţa'ntregului ţinut pe care veţi călca, aşa cum El, Domnul, v'a grăit.
\v 26 Iată, eu vă pun astăzi înainte binecuvântare şi blestem:
\v 27 Binecuvântare, dacă veţi asculta de poruncile Domnului, Dumnezeului vostru, pe care vi le poruncesc eu astăzi;
\v 28 blestem, dacă nu veţi asculta de poruncile Domnului, Dumnezeului vostru, pe care vi le poruncesc eu astăzi, ci vă veţi abate de la calea pe care v'o poruncesc eu astăzi şi veţi merge să slujiţi la dumnezei străini, pe care nu-i ştiţi .
\v 29 Când Domnul, Dumnezeul tău, te va duce în ţara spre care te îndrepţi ca s'o iei în stăpânire, binecuvântarea o vei pune în muntele Garizim şi blestemul în muntele Ebal .
\v 30 (Iată, nu sunt aceştia dincolo de Iordan, înapoia drumului dinspre soare-apune, în ţara Canaaneenilor care locuiesc la apus de Ghilgal, aproape de stejarul Mamvri ?).
\v 31 Şi pentru că voi treceţi Iordanul spre a intra să moşteniţi ţara pe care Domnul, Dumnezeul vostru, v'o dă ca moştenire veşnică, s'o stăpâniţi şi să trăiţi într'însa,
\v 32 daţi-vă silinţa să pliniţi toate poruncile Lui şi toate hotărârile acestea pe care vi le pun eu astăzi înainte.
\c 12
\p
\v 1 Iată poruncile şi hotărârile pe care vă veţi strădui să le pliniţi în ţara pe care Domnul, Dumnezeul părinţilor voştri, v'o dă spre moştenire pe toată durata zilelor câte le veţi trăi voi pe pământ.
\v 2 Să pustiiţi toate locurile unde popoarele pe care le veţi stăpâni au slujit dumnezeilor lor, cele din munţii înalţi, cele de pe dealuri şi cele de sub copac umbros.
\v 3 Să le dărâmaţi altarele; să le zdrobiţi stâlpii; sfintele lor crânguri să le tăiaţi; chipurile cele cioplite ale dumnezeilor lor să le mistuiţi în foc, iar numele lor să-l stârpiţi din locul acela.
\v 4 Nu tot aşa însă Îi veţi face Domnului, Dumnezeului vostru,
\v 5 ci în locul pe care Domnul, Dumnezeul vostru, îl va alege în una din cetăţile voastre spre a I se rosti numele şi a fi chemat, acolo Îl veţi căuta, acolo veţi intra,
\v 6 acolo vă veţi aduce arderile-de-tot şi jertfele şi pârga şi făgăduinţele şi darurile cele de bunăvoie şi pe întâii-născuţi din cirezile voastre şi din turmele voastre;
\v 7 acolo veţi mânca în faţa Domnului, Dumnezeului vostru, acolo vă veţi bucura, voi şi casnicii voştri, de tot ce'nseamnă lucrul mâinilor voastre, aşa cum te-a binecuvântat pe tine Domnul, Dumnezeul tău.
\v 8 Acolo nu veţi face nimic din ceea ce faceţi voi acum aici, fiecare după cum îi place lui;
\v 9 căci pân'acum încă n'aţi intrat în odihna şi'n moştenirea pe care v'o dă Domnul, Dumnezeul vostru.
\v 10 După ce veţi trece Iordanul şi vă veţi aşeza în ţara pe care v'o dă vouă ca moştenire Domnul, Dumnezeul vostru, când El vă va odihni dinspre partea tuturor vrăjmaşilor care vă'mpresoară şi când veţi locui la adăpost de spaime,
\v 11 atunci, în locul pe care Domnul, Dumnezeul vostru, îl va alege spre a I se chema numele, acolo veţi aduce tot ceea ce vă poruncesc eu astăzi: arderile-voastre-de-tot, jertfele voastre, zeciuielile voastre, pârga ridicată de mâinile voastre, şi toate cele alese din darurile pe care I le veţi făgădui Domnului, Dumnezeului vostru.
\v 12 Să vă veseliţi în faţa Domnului, Dumnezeului vostru, voi şi fiii voştri şi fiicele voastre şi robii voştri şi roabele voastre, precum şi levitul cel din porţile voastre , de vreme ce el n'are parte şi moştenire cu voi.
\v 13 Fereşte-te ca nu cumva să-ţi aduci arderile-de-tot în orice loc pe care-ţi cad ochii,
\v 14 ci numai în locul pe care Domnul, Dumnezeul tău, îl va alege în una din cetăţile tale; acolo-ţi vei aduce arderile-de-tot şi acolo vei plini tot ceea ce-ţi poruncesc eu astăzi.
\v 15 Totuşi, ori de câte ori îţi va fi poftă, poţi să înjunghii şi să mănânci carne în oricare cetate, după binecuvântarea pe care ţi-a dat-o Domnul, Dumnezeul tău; atât cel necurat cât şi cel curat vor putea să mănânce din ea, aşa cum [se mănâncă] cea de căprioară şi cea de cerb .
\v 16 Numai sângele să nu-l mâncaţi, ci să-l vărsaţi pe pământ precum apa.
\v 17 Nu-ţi va fi îngăduit să mănânci în cetăţile tale zeciuiala din grâul tău, din vinul tău şi din untdelemnul tău, nici întâi-născuţii cirezilor tale şi pe ai turmelor tale, nici prinoasele voastre de făgăduinţă, câte le veţi făgădui, nici darurile voastre cele de bunăvoie, nici pârga'n ridicarea mâinilor voastre,
\v 18 ci'n locul acela pe care-l va alege Domnul, Dumnezeul tău, acolo le vei mânca în faţa Domnului, Dumnezeului tău, tu şi fiul tău şi fiica ta şi robul tău şi roaba ta, levitul şi străinul care este'n cetăţile tale; şi'n faţa Domnului, Dumnezeului tău, te vei veseli de toate câte-au făcut mâinile tale.
\v 19 Ia seama să nu-l părăseşti pe levit, în toată vremea cât vei trăi pe pământ.
\v 20 Iar dacă Domnul, Dumnezeul tău, îţi va lărgi hotarele, aşa cum ţi-a spus, şi dacă tu vei zice: - Am să mănânc carne..., [şi aceasta] pentru că sufletul tău doreşte să mănânce carne, mânâncă'ntr'adevăr carne după pofta sufletului tău.
\v 21 Dacă locul pe care Domnul, Dumnezeul tău, l-a ales să I se cheme'ntr'însul numele va fi departe de tine, atunci să'njunghii din cirezile tale şi din turmele pe care ţi le-a dat Dumnezeul tău, aşa cum ţi-am poruncit eu, şi'n cetăţile tale să mănânci după pofta sufletului tău.
\v 22 Cum se mănâncă cerbul şi căprioara, aşa le vei mânca; şi cel necurat din mijlocul tău, şi cel curat deopotrivă vor mânca.
\v 23 Dar ia bine seama să nu mănânci sânge, pentru că sângele este suflet; să nu mănânci sufletul laolaltă cu carnea;
\v 24 să nu-l mâncaţi, ci să-l vărsaţi pe pământ precum apa;
\v 25 să nu-l mănânci, ca să-ţi fie bine, ţie şi copiilor tăi de după tine, de vei face [astfel] ce e bun şi plăcut în faţa Domnului, Dumnezeului tău.
\v 26 Numai sfintele tale prinoase, de le vei avea, şi darurile tale de făgăduinţă, pe acelea le vei lua şi vei veni la locul pe care Domnul, Dumnezeul tău, Şi l-a ales ca într'însul să I se cheme numele.
\v 27 Îţi vei face arderile-tale-de-tot; cărnurile le vei aduce pe jertfelnicul Domnului, Dumnezeului tău; sângele jertfelor tale îl vei vărsa la temelia jertfelnicului Domnului, Dumnezeului tău, iar cărnurile le vei mânca.
\v 28 Păzeşte şi ascultă, şi vei plini tot ceea ce-ţi poruncesc eu ţie astăzi, ca să-ţi fie bine, ţie şi copiilor tăi în veac, de vei face [astfel] ce e bun şi plăcut în faţa Domnului, Dumnezeului tău.
\v 29 Când Domnul, Dumnezeul tău, va pierde de la faţa ta neamurile la care tu mergi să le iei pământu'n stăpânire, după ce te vei înstăpâni asupră-le şi le vei locui ţara,
\v 30 atunci ia seama asupră-ţi ca, după ce ele vor pieri de dinainte-ţi, nu cumva să te ispiteşti a călca pe urmele lor; să nu te ispiteşti spre dumnezeii lor, zicând: - Cum oare le-au slujit neamurile acestea dumnezeilor lor? Şi eu voi face la fel!...
\v 31 Să nu-I faci aşa Domnului, Dumnezeului tău; căci urâciunile pe care Domnul le-a urât, pe acelea le-au făcut ele dumnezeilor lor: că chiar şi pe fiii lor şi pe fiicele lor le-au ars cu foc dumnezeilor lor .
\v 32 Tot cuvântul pe care ţi-l poruncesc eu astăzi, pe acela să-l păzeşti întru faptă; nimic să nu-i adaugi şi de nimic să nu-l lipseşti.
\c 13
\p
\v 1 De se va ridica în mijlocul tău prooroc sau visător de vise şi-ţi va da semn sau minune,
\v 2 iar semnul sau minunea de care el ţi-a vorbit va veni într'adevăr, dacă atunci el îţi va zice: - Să mergem şi să slujim la alţi dumnezei..., pe care voi nu-i ştiţi,
\v 3 să nu ascultaţi de cuvintele acelui prooroc sau de ale celui ce a visat visul acela ; că [prin aceasta] vă'ncearcă Domnul, Dumnezeul vostru, ca să afle dacă pe Domnul, Dumnezeul vostru, Îl iubiţi din toată inima voastră şi din tot sufletul vostru.
\v 4 Pe urmele Domnului, Dumnezeului vostru, să umblaţi şi de El să vă temeţi; poruncile Lui să le păziţi şi de glasul Său să ascultaţi; Lui să-I slujiţi şi de El să vă lipiţi.
\v 5 Iar pe proorocul acela sau pe cel ce a visat visul să-l daţi morţii, pentru că el ţi-a vorbit cu scopul de a te abate de la Domnul, Dumnezeul tău, Cel ce te-a scos din ţara Egiptului şi te-a eliberat din casa robiei, dorind să te scoată din calea pe care Domnul, Dumnezeul tău, ţi-a poruncit să mergi; să-l faceţi pe cel rău să piară dintre voi.
\v 6 Dacă fratele tău dinspre tată sau fratele tău dinspre mamă sau fiul tău sau fiica ta sau femeia de la sânul tău sau prietenul tău care-i una cu sufletul tău te va ruga în taină, zicând: - Să mergem şi să slujim altor dumnezei..., pe care tu nu i-ai ştiut, nici tu şi nici părinţii tăi,
\v 7 unora dintre dumnezeii neamurilor din preajma voastră, aproape de tine sau departe de tine, de la o margine a pământului pân' la marginea pământului,
\v 8 să nu te învoieşti cu el, nici să asculţi de el; ochiului tău să nu i se facă milă de el, să nu te'nduri de el şi nici să-l tăinuieşti;
\v 9 ci dă-l cu totul pe faţă ; mâna ta să fie cea dintâi asupră-i ca să-l omoare, şi apoi mâinile poporului întreg.
\v 10 Cu pietre-l vor ucide şi va muri, pentru că a'ncercat să te abată de la Domnul, Dumnezeul tău, Cel ce te-a scos din ţara Egiptului, din casa robiei.
\v 11 Şi dacă'ntregul Israel va auzi, se va teme, şi o altă asemenea faptă rea nu se va mai face'n mijlocul vostru.
\v 12 Iar dacă'n vreuna din cetăţile pe care Domnul, Dumnezeul tău, ţi le dă ca să le locuieşti vei auzi spunându-se
\v 13 că dintre voi au ieşit oameni nelegiuiţi care-i stârnesc pe locuitorii cetăţii lor, zicând: - Să mergem şi să slujim altor dumnezei..., pe care voi nu i-aţi ştiut,
\v 14 caută, cercetează şi întreabă bine, şi de va fi adevărat lucrul acela, cum că'ntre voi s'a petrecut acea urâciune,
\v 15 de tot să-i ucizi pe locuitorii acelei cetăţi cu lovire de sabie, şi s'o stârpeşti de istov , pe ea şi tot ce este în ea .
\v 16 Prăzile ei adună-le pe toate în mijlocul pieţei, iar cetatea arde-o în întregime cu foc, pe ea şi toată prada ei, înaintea Domnului, Dumnezeului tău: nelocuită fie'n veci, şi a doua oară să nu se mai zidească.
\v 17 Nimic din cele blestemate să nu se lipească de mâna ta, ca să-Şi potolească Domnul iuţimea mâniei Sale şi să-ţi dea milă şi să se'ndure de tine şi să te înmulţească, aşa cum li S'a jurat părinţilor tăi,
\v 18 de vei asculta glasul Domnului, Dumnezeului tău, şi de vei păzi toate poruncile Lui câte ţi le poruncesc eu astăzi, făcând ce este bun şi plăcut înaintea Domnului, Dumnezeului tău.
\c 14
\p
\v 1 Fii sunteţi ai Domnului, Dumnezeului vostru; să nu vă curăţiţi deasupra mortului, nici să vă radeţi între ochi .
\v 2 Că popor sfânt Îi eşti tu Domnului, Dumnezeului tău, şi pe tine te-a osebit Domnul, Dumnezeul tău, să-I fii popor ales între toate neamurile câte se află pe faţa pământului.
\v 3 Nimic spurcat să nu mâncaţi.
\v 4 Iată animalele pe care le puteţi mânca: viţelul din vaci,
\v 5 mielul din oi şi iedul din capre ; cerbul, gazela, antilopa, bivolul, ţapul sălbatic, bourul şi girafa .
\v 6 Orice animal care are copita despicată, cu copita adică despărţită'n două unghii, şi care face parte dintre rumegătoare, îl puteţi mânca.
\v 7 Dintre cele ce rumegă şi dintre cele cu copita despicată şi din cele cu unghiile despărţite să nu mâncaţi: cămila, iepurele şi ariciul, cele ce rumegă fără să aibă copita despicată; acestea pentru voi sunt necurate;
\v 8 şi porcul, pentru că, deşi are copita despicată şi despărţită'n două unghii, nu rumegă; necurat e pentru voi. Din cărnurile acestora să nu mâncaţi, de stârvurile lor să nu vă atingeţi.
\v 9 Din toate [vietăţile] care sunt în apă le puteţi mânca pe acelea care au aripi şi solzi; pe acestea le puteţi mânca,
\v 10 dar pe nici una din cele ce nu au aripi şi solzi să n'o mâncaţi; acestea pentru voi sunt necurate.
\v 11 Orice pasăre curată o puteţi mânca.
\v 12 Dar dintre zburătoare să nu le mâncaţi pe acestea: vulturul, zgripţorul şi vulturul-de-mare;
\v 13 şoimul şi eretele cu soiurile lor;
\v 14 corbul cu soiurile lui;
\v 15 struţul, cucuveaua, precum şi pescăruşul cu soiurile lui,
\v 16 bâtlanul, cocorul şi ibisul;
\v 17 huhurezul, vultanul cu soiurile lui, pupăza, bufniţa,
\v 18 pelicanul, cormoranul cu soiurile lui, lebăda şi liliacul.
\v 19 Toate insectele înaripate sunt necurate pentru voi; să nu mâncaţi din ele.
\v 20 Orice zburătoare curată o puteţi mânca.
\v 21 Să nu mâncaţi nici o mortăciune; dă-o străinului ce se află în cetăţile tale, s'o mănânce el; sau dă-o celui de alt neam ; că popor sfânt Îi eşti tu Domnului, Dumnezeului tău.Miel să nu fierbi în laptele mamei sale.
\v 22 Să pui deoparte zeciuială din toată roada seminţelor tale, roada ţarinei tale de la an la an,
\v 23 şi s'o mănânci în faţa Domnului, Dumnezeului tău, în locul pe care Domnul, Dumnezeul tău, îl va alege pentru ca'ntr'însul să I se cheme numele; adu zeciuieli din grâul tău, din vinul tău, din untdelemnul tău, şi pe întâi-născuţii cirezilor tale şi ai turmelor tale, ca să te înveţi a te teme de Domnul, Dumnezeul tău, în toate zilele.
\v 24 Dar dacă drumul va fi prea lung pentru tine şi dacă nu le vei putea duce pentru că locul pe care Domnul, Dumnezeul tău, l-a ales spre a I se chema într'însul numele îţi e departe, atunci, pentru că Domnul, Dumnezeul tău, te-a binecuvântat,
\v 25 vinde-le pe argint, ia argintul în mâinile tale şi mergi la locul pe care Domnul, Dumnezeul tău, îl va alege,
\v 26 şi cu argintul acela cumpără tot ce va pofti sufletul tău: şi din boi, şi din oi, şi din vin, şi din sicheră, şi din tot ce-ţi va pofti sufletul tău, şi mănâncă acolo, în faţa Domnului, Dumnezeului tău, şi te veseleşte, tu şi familia ta,
\v 27 dar şi levitul care este'n cetăţile tale, pentru că el nu are parte şi nici moştenire împreună cu tine.
\v 28 După trei ani să scoţi toate zeciuielile roadelor tale din anul acela şi să le pui în cetăţile tale;
\v 29 atunci să vină levitul - căci el nu are parte şi moştenire împreună cu tine - şi străinul şi orfanul şi văduva, cei ce se află în cetăţile tale, şi să mănânce şi să se sature, pentru ca Domnul, Dumnezeul tău, să te binecuvinteze întru tot lucrul pe care-l vei face.
\c 15
\p
\v 1 În anul al şaptelea vei face iertare.
\v 2 Iată care este rânduiala iertării: Vei ierta întreaga datorie pe care ţi-o datorează aproapele tău şi fratele tău; să nu o ceri înapoi, pentru că iertare I s'a chemat Domnului, Dumnezeului tău.
\v 3 De la cel străin cere ceea ce-i al tău asupră-i; dar fratelui să-i ierţi datoria pe care el o are către tine.
\v 4 Că'n mijlocul tău nu va fi sărman (pentru că Domnul, Dumnezeul tău, te va binecuvânta în ţara pe care ţi-o dă s'o stăpâneşti ca moştenire),
\v 5 numai dacă veţi asculta cu luare-aminte glasul Domnului, Dumnezeului vostru, ca să păziţi şi să pliniţi toate poruncile acestea pe care ţi le poruncesc eu astăzi.
\v 6 Căci Domnul, Dumnezeul tău, te va binecuvânta după cum ţi-a spus: tu vei împrumuta neamuri multe, dar tu nu te vei împrumuta; şi peste multe neamuri vei fi stăpân, dar ele pe tine nu te vor stăpâni.
\v 7 Iar dacă'n ţara pe care Domnul, Dumnezeul tău, ţi-o dă, dacă'n vreuna din cetăţile tale va fi'n mijlocul tău cineva sărac, să nu-ţi învârtoşezi inima, nici să-ţi închizi mâna de dinaintea fratelui tău celui lipsit;
\v 8 dimpotrivă, deschide-ţi mâinile amândouă şi împrumută-l cu oricât îi va trebui şi pentru orice are lipsă.
\v 9 Ia aminte asupră-ţi, ca nu cumva'n ascunzişul inimii tale să fie gând nelegiuit care să zică: - Se apropie anul al şaptelea, anul iertării..., şi să caţi cu ochi rău asupra fratelui tău celui lipsit şi să nu-i dai; că el va striga'mpotriva ta către Domnul, şi mare păcat va fi întru tine.
\v 10 Dă-i, dă-i şi împrumută-l cu cât îţi cere şi după cum are trebuinţă; iar când îi dai, să nu ţi se strângă inima; că pentru aceasta te va binecuvânta Domnul, Dumnezeul tău, întru toate faptele tale şi'ntru totul, oriunde mâinile tale vor lucra.
\v 11 Că săraci nu vor lipsi de pe pământ; de aceea-ţi poruncesc eu ţie să
\v 12 De ţi se va vinde ţie fratele tău, evreu sau evreică, şase ani îţi va sluji, iar în al şaptelea îl vei lăsa să plece de la tine liber.
\v 13 Iar când îl vei lăsa să plece de la tine liber, nu-l lăsa să plece cu mâna goală,
\v 14 ci dă-i cu dărnicie din turmele tale şi din grâul tău şi de la teascul tău; după cum te-a binecuvântat pe tine Domnul, Dumnezeul tău, aşa dă-i şi lui.
\v 15 Adu-ţi aminte că şi tu ai fost rob în ţara Egiptului şi că Domnul, Dumnezeul tău, te-a scos de acolo; iată de ce-ţi poruncesc eu ţie să faci fapta aceasta.
\v 16 Iar dacă acela îţi va zice: - Nu mă duc de la tine!..., pentru că te-a'ndrăgit, pe tine şi casa ta, de vreme ce-i este bine la tine,
\v 17 să iei undreaua şi să-i găureşti urechea lipită de canatul uşii, şi-ţi va fi el rob în veci. Tot aşa vei face şi cu slujnica ta.
\v 18 Să nu-ţi vină greu când îl vei lăsa să plece liber de la tine, fiindcă'n şase ani el ţi-a slujit pentru simbria pe un an a unui simbriaş ; şi te va binecuvânta Domnul, Dumnezeul tău, în toate câte vei face.
\v 19 Tot întâi-născutul de parte bărbătească ce se va naşte în cirezile tale şi'n turmele tale îl vei închina Domnului, Dumnezeului tău; cu boul tău cel întâi-născut să nu lucrezi, şi pe întâi-născutul oilor tale să nu-l tunzi.
\v 20 Îl vei mânca, tu şi familia ta, an de an, în faţa Domnului, Dumnezeului tău, în locul pe care Domnul, Dumnezeul tău, îl va alege.
\v 21 Dacă însă are'n el o meteahnă, dacă-i şchiop sau orb sau rău vătămat, să nu-l jertfeşti Domnului, Dumnezeului tău,
\v 22 ci să-l mănânci în cetăţile tale; atât cel necurat cât şi cel curat pot să-l mănânce, ca pe o căprioară sau ca pe un cerb.
\v 23 Numai sânge să nu mănânci, ci să-l verşi pe pământ precum apa.
\c 16
\p
\v 1 Să păzeşti luna Spicului şi să-I faci Domnului, Dumnezeului tău, Paştile, pentru că în luna Spicului te-a scos Domnul, Dumnezeul tău, din Egipt, noaptea.
\v 2 Paştile să I le jertfeşti Domnului, Dumnezeului tău, din turme şi din cirezi, în locul pe care Domnul îl va alege pentru ca'ntr'însul să I se cheme numele.
\v 3 Împreună cu ele să nu mănânci dospitură; timp de şapte zile să mănânci cu ele azimă, pâinea durerii - că'n mare grabă aţi ieşit voi din Egipt, noaptea -, aşa încât de-a lungul vieţii voastre'ntregi să vă aduceţi aminte de ziua când aţi ieşit din ţara Egiptului.
\v 4 Timp de şapte zile să nu se afle la tine dospitură'n tot ţinutul tău, iar din cărnurile pe care le-ai jertfit seara, în ziua cea dintâi, să nu rămână până dimineaţa.
\v 5 Nu-ţi va fi îngăduit să jertfeşti Paştile în oricare dintre cetăţile tale pe care Domnul, Dumnezeul tău, ţi le dă,
\v 6 ci numai în locul pe care Domnul, Dumnezeul tău, îl va alege pentru ca'ntr'însul să I se cheme numele, acolo să jertfeşti Paştile, seara, în asfinţitul soarelui, la vremea când ai ieşit tu din ţara Egiptului.
\v 7 Acolo vei fierbe şi vei frige şi vei mânca, în locul pe care Domnul, Dumnezeul tău, îl va alege, iar dimineaţa te vei întoarce şi vei merge la sălaşurile tale.
\v 8 Şase zile vei mânca azime, iar ziua a şaptea, ca încheiere , e sărbătoarea [închinată] Domnului, Dumnezeului tău; să nu faci în ea nici o lucrare, în afară de cele ce i se fac sufletului .
\v 9 Să-ţi numeri şapte săptămâni întregi; de când începe secera să secere, de atunci vei începe să numeri şapte săptămâni.
\v 10 Îi vei sărbători Domnului, Dumnezeului tău, sărbătoarea Săptămânilor, după cum îţi dă mâna, din cele ce-ţi vor fi date prin binecuvântarea Domnului, Dumnezeului tău;
\v 11 şi te vei veseli în faţa Domnului, Dumnezeului tău, tu, fiul tău şi fiica ta, robul tău şi roaba ta, levitul din cetăţile tale, străinul, orfanul şi văduva, cei care vor fi în mijlocul vostru, în locul pe care Domnul, Dumnezeul tău, îl va alege pentru ca'ntr'însul să I se cheme numele.
\v 12 Adu-ţi aminte că ai fost rob în tara Egiptului; păzeşte şi plineşte poruncile acestea.
\v 13 Sărbătoarea Corturilor s'o serbezi în şapte zile, când vei fi adunat strânsura din aria ta şi din teascul tău.
\v 14 Şi te vei veseli în sărbătoarea ta, tu, fiul tău şi fiica ta, robul tău şi roaba ta, levitul şi străinul, orfanul şi văduva, cei ce sunt în cetăţile tale.
\v 15 Şapte zile Îi vei sărbători Domnului, Dumnezeului tău, în locul pe care Domnul, Dumnezeul tău, îl va alege pentru ca'ntr'însul să I se cheme numele; dacă Domnul, Dumnezeul tău, te va binecuvânta în toate roadele tale şi'n tot lucrul mâinilor tale, tu vei fi veselindu-te.
\v 16 De trei ori pe an, toţi ai tăi de parte bărbătească se vor înfăţişa înaintea Domnului, Dumnezeului tău, în locul pe care-l va alege El: la sărbătoarea Azimelor, la sărbătoarea Săptămânilor şi la sărbătoarea Corturilor. În faţa Domnului, Dumnezeului tău, să nu te înfăţişezi cu mâinile goale,
\v 17 ci fiecare după cum îi dă mâna, după cum ţi s'a dat şi ţie prin binecuvântarea Domnului, Dumnezeului tău.
\v 18 În toate cetăţile tale, pe care Domnul, Dumnezeul tău, ţi le dă, îţi vei pune judecători şi condeieri , după seminţii, ca să judece poporul cu judecată dreaptă.
\v 19 Ei nu vor face abateri de la judecată, nu vor căta la faţa omului şi nici nu vor primi daruri, căci darurile orbesc ochii întelepţilor şi strâmbă pricinile drepţilor.
\v 20 Pe cel drept cu dreptatea să-l urmăreşti, pentru ca voi să trăiţi şi să intraţi şi să moşteniţi ţara pe care Domnul, Dumnezeul tău, ţi-o dă.
\v 21 Să nu-ţi sădeşti ţie crâng , şi nici ceva de lemn, orice ar fi, lângă jertfelnicul pe care I-l vei face Domnului, Dumnezeului tău.
\v 22 Şi nici stâlp să nu-ţi întăreşti, cel pe care Domnul, Dumnezeul tău, l-a urât.
\c 17
\p
\v 1 Domnului, Dumnezeului tău, să nu-I jertfeşti viţel sau oaie cu meteahnă, sau cu oarecare beteşug, că urâciune este aceasta înaintea Domnului, Dumnezeului tău.
\v 2 Dacă în vreuna din cetăţile tale pe care ţi le dă Domnul, Dumnezeul tău, se va afla bărbat sau femeie făcând ceea ce e rău în ochii Domnului, Dumnezeului tău, călcând legământul Lui,
\v 3 şi mergând să slujească altor dumnezei şi să se închine lor, soarelui sau lunii sau la orice [lucru] din cele ce alcătuiesc podoaba cerului - adică la ceea ce nu ţi-am poruncit Eu -,
\v 4 când ţi se va spune aceasta şi vei auzi, să cercetezi cu toată grija şi, dacă lucrul acesta se adevereşte, anume că o astfel de urâciune s'a petrecut în Israel,
\v 5 atunci pe bărbatul acela, sau pe femeia aceea, pe cei ce au făcut acest lucru rău, scoate-i în faţa porţilor tale şi ucide-i cu pietre şi ei vor muri.
\v 6 Cel osândit la moarte va fi ucis pe temeiul a doi sau trei martori; pe temeiul unui singur martor nu va fi ucis.
\v 7 Mâna martorilor va fi cea dintâi asupră-i ca să-l ucidă, şi numai după aceea mâna'ntregului popor; şi [astfel] voi înşivă veţi azvârli răul din voi.
\v 8 Iar dacă'ntr'o judecată va fi o pricină pe care să n'o poţi lesne dezlega - ceva între sânge şi sânge, între judecată şi judecată, între rană şi rană, între'nfruntare şi'nfruntare - lucruri de judecat în cetăţile tale, atunci scoală-te şi du-te la locul pe care Domnul, Dumnezeul tău, îl va alege pentru ca'ntr'însul să I se cheme numele
\v 9 şi mergi la preoţii leviţi şi la judecătorul care va fi în zilele acelea, iar ei vor cerceta şi-ţi vor spune ce a hotărât judecata .
\v 10 Şi vei face după cuvântul pe care ei ţi-l vor spune în chiar locul pe care Domnul, Dumnezeul tău, îl va alege pentru ca'ntr'însul să I se cheme numele, şi te vei sili să plineşti toate câte-ţi vor rândui ei.
\v 11 După legea şi după hotărârea rostită de ei vei face; nu te vei abate, nici la dreapta şi nici la stânga, de la cuvântul pe care ţi-l vor spune ei.
\v 12 Iar omul ce se va semeţi pân'acolo, încât să nu asculte de preotul care pururea slujeşte numelui Domnului, Dumnezeului tău, sau de judecătorul care va fi în zilele acelea, omul acela va muri, şi [astfel] vei azvârli răul din Israel.
\v 13 Şi dacă'ntregul popor va auzi, se va teme şi nu se va mai păgâni.
\v 14 Când vei intra în ţara pe care Domnul, Dumnezeul tău, ţi-o dă de moştenire, când o vei lua în stăpânire şi vei locui într'însa şi vei zice: - Îmi voi pune peste mine rege, ca şi celelalte neamuri dimprejurul meu...,
\v 15 atunci să-ţi pui rege peste tine pe acela pe care-l va alege Domnul, Dumnezeul tău: dintre fraţii tăi să-ţi pui rege peste tine; să nu pui peste tine rege de alt neam, că acela nu este fratele tău.
\v 16 Numa' să nu ţină mulţi cai, nici să'ntoarcă poporul în Egipt, pentru ca să-şi înmulţească el caii , căci Domnul a zis: - Pe calea aceasta nu vă veţi mai întoarce!
\v 17 Să nu ţină multe femei, ca nu cumva să-i devină inima schimbătoare, nici argint şi aur să-şi înmulţească peste măsură.
\v 18 Şi de'ndată ce va şedea pe tronul regatului său, el să-şi scrie pentru sine această A Doua Lege din cartea ce se află la preoţii-leviţi.
\v 19 S'o aibă cu sine şi s'o citească în toate zilele vieţii sale, spre a învăţa să se teamă de Domnul, Dumnezeul său, să păzească toate poruncile acestea şi să plinească aceste hotărâri,
\v 20 aşa încât inima lui să nu se înalţe pe deasupra fraţilor săi, să nu se abată el de la porunci, nici la dreapta şi nici la stânga, şi să fie'ntru ani îndelungaţi, el şi fiii săi întru fiii lui Israel.
\c 18
\p
\v 1 Preoţii, leviţii şi toată seminţia lui Levi nu vor avea parte şi nici moştenire cu Israel; moştenirea lor sunt jertfele Domnului: cu acelea se vor hrăni.
\v 2 [Levi] nu va avea moştenire între fraţii săi; moştenirea lui este Domnul, aşa cum i s'a spus.
\v 3 Iată care e dreptul preoţilor din partea poporului, din partea celor ce aduc jertfe, fie bou, fie oaie: preotului îi vei da şoldul, fălcile şi stomacul .
\v 4 De asemenea, pârga grâului tău şi pe a vinului tău şi pe a untdelemnului tău, precum şi pârga de la tunderea oilor tale i le vei da lui,
\v 5 că pe el l-a ales Domnul, Dumnezeul tău, din toate seminţiile tale, să stea înaintea Domnului, Dumnezeului tău, ca să slujească şi să binecuvinteze întru numele Domnului, el şi fiii săi întru fiii lui Israel de-a pururi .
\v 6 Dacă un levit va veni din vreuna din cetăţile voastre, de oriunde s'ar afla fiii lui Israel, de acolo unde locuieşte el, şi-i pofteşte sufletul să vină în locul pe care-l va alege Domnul,
\v 7 el va sluji numelui Domnului, Dumnezeului tău, întocmai ca şi toţi fraţii săi, leviţii, care stau acolo înaintea Domnului;
\v 8 el va avea ca hrană parte egală, pe lângă ceea ce vinde din moştenirea părintească.
\v 9 Iar după ce vei intra tu în ţara pe care ţi-o dă ţie Domnul, Dumnezeul tău, să nu te înveţi a face aceleaşi urâciuni pe care le fac acele neamuri.
\v 10 Întru tine să nu se afle nimeni care să-şi treacă fiul sau fiica prin foc , nici unul care vesteşte prevestind , nici un prezicător sau ghicitor sau vrăjitor
\v 11 sau vreunul care descântă farmece sau care cheamă spirite sau care citeşte minunăţiile sau care vorbeşte cu morţii .
\v 12 Căci urâciune este înaintea Domnului tot cel ce face acestea, şi din pricina unor astfel de urâciuni îi va nimici Domnul, Dumnezeul tău, de la faţa ta.
\v 13 Tu însă fii desăvârşit în faţa Domnului, Dumnezeului tău.
\v 14 Că neamurile acestea, pe care tu le vei moşteni, ascultă de vrăjitori şi de prevestitori; dar ţie Domnul, Dumnezeul tău, nu ţi le îngăduie.
\v 15 Prooroc ca mine îţi va ridica Domnul, Dumnezeul tău, dintre fraţii tăi ; de El să ascultaţi.
\v 16 - Este'ntocmai ceea ce tu ai cerut în Horeb de la Domnul, Dumnezeul tău, în ziua adunării, zicând: Mai mult să nu mai auzim glasul Domnului, Dumnezeului nostru, iar focul acesta mare să nu-l mai vedem, ca să nu murim.
\v 17 Şi a zis Domnul către mine: Bine-au zis ce-au zis.
\v 18 Prooroc asemenea ţie le voi ridica dintre fraţii lor şi voi pune cuvintele Mele în gura Lui şi El le va grăi după cum Îi voi porunci Eu .
\v 19 Iar omul care nu va asculta de cuvântul lui, de oricâte va grăi Proorocul acela întru numele Meu, Eu sunt Cel ce-i va cere socoteală.
\v 20 Iar proorocul care va îndrăzni să grăiască în numele Meu cuvânt pe care nu Eu i-am poruncit să-l grăiască, şi care va grăi în numele altor dumnezei, acel prooroc va muri -.
\v 21 Iar dacă vei zice'ntru inima ta: Cum vom cunoaşte cuvântul pe care nu Domnul l-a grăit?:
\v 22 Când proorocul a grăit în numele Domnului, dar ceea ce a spus el nu se va plini şi nu se va'ntâmpla, atunci nu Domnul a grăit cuvântul acela; din duh păgân a vorbit acel prooroc; să nu vă ţineţi de el.
\c 19
\p
\v 1 Când Domnul, Dumnezeul tău, va nimici neamurile al căror pământ ţi-l dă ţie Domnul, Dumnezeul tău, când le vei moşteni şi vei locui în cetăţile şi'n casele lor,
\v 2 atunci în mijlocul ţării pe care Domnul, Dumnezeul tău, ţi-o dă ţie, îţi vei alege trei cetăţi.
\v 3 Calea [cea mai bună] tu s'o socoteşti ; împarte în trei părţi pământul ţării pe care ţi-o împarte ţie Domnul, Dumnezeul tău; acolo va fi scăpare pentru tot ucigaşul.
\v 4 Iată acum rânduiala privitoare la ucigaşul care va fugi acolo şi va trăi: tot cel ce fără voie îl va lovi pe aproapele său, fără să fi avut mai înainte vreo ură asupră-i;
\v 5 cel ce va intra cu aproapele său în pădure să taie lemne şi, dacă cel ce taie lemne ridică mâna cu securea, iar securea sare din coadă şi-l loveşte pe aproapele lui şi acela moare, cestălalt va putea să fugă în una din aceste cetăţi şi va scăpa cu viaţă;
\v 6 aceasta, ca nu cumva ruda celui ucis să alerge cu inima'nfierbântată pe urmele ucigaşului şi, dacă drumul va fi mai lung, să-l ajungă şi să-l omoare, măcar că acesta nu e vinovat de moarte, pentru că nu avusese mai'nainte vreo ură asupră-i.
\v 7 Iată, prin urmare, de ce-ţi dau eu ţie această poruncă: - Alege-ţi trei cetăţi.
\v 8 Iar când Domnul, Dumnezeul tău, îţi va lărgi hotarele, aşa cum li S'a jurat părinţilor tăi, şi când El, Domnul, îţi va da toată ţara pe care a zis că le-o va da părinţilor tăi,
\v 9 dacă te vei sili să plineşti toate poruncile acestea pe care ţi le poruncesc eu astăzi, iubindu-L pe Domnul, Dumnezeul tău, şi umblând în toate căile Lui în toate zilele, atunci la aceste trei cetăţi îţi vei mai adăuga încă trei,
\v 10 şi astfel nu se va vărsa sânge nevinovat în ţara pe care Domnul, Dumnezeul tău, ţi-o dă s'o moşteneşti, şi'n mijlocul tău nu va fi [nimeni] vinovat de sânge.
\v 11 Iar dacă'n mijlocul tău va fi vreun om care-şi urăşte aproapele şi-l pândeşte, şi dacă va sări asupră-i şi-l va lovi şi acela moare, şi dacă apoi va fugi în vreuna din cetăţile acestea,
\v 12 atunci bătrânii cetăţii lui vor trimite şi-l vor lua de acolo şi-l vor da pe mâna rudelor mortului, iar acestea îl vor ucide.
\v 13 Ochiului tău să nu-i fie milă de el; sângele nevinovat îl vei spăla astfel din Israel şi bine-ţi va fi.
\v 14 Să nu muţi pietrele de hotar ale aproapelui tău, cele pe care le-au pus părinţii tăi în moşia pe care tu ai moştenit-o în ţara pe care Domnul, Dumnezeul tău, ţi-o dă s'o moşteneşti.
\v 15 Un singur martor nu e de-ajuns să depună mărturie împotriva unui om pentru o oarecare nedreptate sau oarecare greşală sau oarecare păcat pe care-l va fi făcut, ci prin spusa a doi martori sau prin spusa a trei martori se va statornici tot ce se spune .
\v 16 De se va ridica martor nedrept asupra cuiva, învinuindu-l de nelegiuire,
\v 17 cei doi împricinaţi vor sta înaintea Domnului şi înaintea preoţilor şi înaintea judecătorilor ce vor fi în zilele acelea,
\v 18 iar judecătorii vor cerceta cu de-amănuntul şi, dacă vor găsi că acela a depus mărturie strâmbă şi că'ntru nedreptate a stat împotriva fratelui său,
\v 19 să-i faceţi precum gândise el să-i facă rău fratelui său; şi veţi alunga răul dintre voi.
\v 20 Iar ceilalţi, auzind, se vor teme şi nu se vor mai apuca să facă un astfel de rău în mijlocul vostru.
\v 21 Ochiului tău să nu-i fie milă de el: suflet pentru suflet, ochi pentru ochi, dinte pentru dinte, mână pentru mână, picior pentru picior; precum cineva îl va da de râpă pe fratele său, aşa să-l daţi voi pe el.
\c 20
\p
\v 1 Când vei ieşi la război asupra duşmanilor tăi şi vei vedea cai, care de luptă şi gloată mai multă decât ai tu, să nu te temi de ei, căci cu tine este Domnul, Dumnezeul tău, Cel ce te-a scos din ţara Egiptului.
\v 2 Iar când vei fi aproape de luptă, să vină preotul şi să-i vorbească poporului, spunându-i:
\v 3 Ascultă, Israele, voi mergeţi astăzi la război asupra duşmanilor voştri; inima să nu vă slăbească, nu vă temeţi, nu vă speriaţi, nu şovăiţi în faţa lor.
\v 4 Că Domnul, Dumnezeul vostru, Cel ce'mpreună cu voi merge înaintea voastră, împreună cu voi îi va bate pe duşmanii voştri [şi] vă va mântui.
\v 5 Cărturarii vor grăi şi ei către popor, zicând:Cine e omul care şi-a zidit casă nouă şi n'a sfinţit-o ?: să se ducă şi să se'ntoarcă la casa lui, ca nu cumva să moară'n bătălie şi să i-o sfinţească altul.
\v 6 Cine e omul care şi-a sădit vie şi încă nu s'a bucurat de ea?: să se ducă şi să se'ntoarcă la casa lui, ca nu cumva să moară'n bătălie şi un altul să se bucure de ea.
\v 7 Cine e omul care s'a logodit cu o femeie şi n'a luat-o?: să se ducă şi să se'ntoarcă la casa lui, ca nu cumva să moară'n bătălie şi s'o ia altul.
\v 8 De asemenea, cărturarii vor mai grăi către popor, zicând: Cine e omul care se'nspăimântă şi-i puţintel la inimă?: să se ducă şi să se'ntoarcă la casa lui, ca nu cumva să'mpuţineze şi inima fratelui său aşa cum e a lui.
\v 9 Şi va fi că după ce cărturarii vor înceta să-i vorbească poporului, atunci pe mai-marii oştirii îi vor pune'nainte să călăuzească poporul.
\v 10 Când te vei apropia de o cetate ca să te baţi cu ea, mai întâi s'o îmbii la pace.
\v 11 Dacă-ţi vor răspunde cu pace şi-ţi vor deschide, atunci tot poporul ce se află într'însa îţi va plăti bir şi-ţi va fi supus .
\v 12 Dar dacă nu te va asculta şi va face război asupră-ţi, atunci s'o împresori;
\v 13 şi când Domnul, Dumnezeul tău, o va da în mâinile tale, tot ce este'ntr'însa parte bărbătească s'o ucizi cu tăişul săbiei,
\v 14 în afară de femei şi de bunuri şi de vitele toate şi de tot ce este'n cetate; toate averile să ţi le iei ca pradă, şi tu vei mânca de la duşmanii tăi toată prada pe care Domnul, Dumnezeul tău, ţi-o dă ţie.
\v 15 Aşa vei face cu toate cetăţile care sunt foarte departe de tine şi care nu sunt dintre cetăţile acestor neamuri.
\v 16 Dar în cetăţile acestor neamuri pe care Domnul, Dumnezeul tău, ţi le dă să le moşteneşti pământul, să nu laşi în viaţă nimic din tot ce suflă,
\v 17 ci de istov să-i dai pieirii , pe Hetei şi pe Amorei, pe Canaaneeni şi pe Ferezei, pe Hevei, pe Iebusei şi pe Gherghesei, aşa cum ţi-a poruncit ţie Domnul, Dumnezeul tău,
\v 18 ca nu cumva ei să vă înveţe să faceţi toate urâciunile pe care le-au făcut pentru dumnezeii lor, şi să păcătuiţi astfel în faţa Domnului, Dumnezeului vostru.
\v 19 Dacă, luptându-te să cucereşti o cetate, o vei ţine împresurată mai multe zile, să nu-i strici pomii, nici să te pui pe ei cu securea; din pom să mănânci, dar de tăiat să nu-l tai; oare pomul ce stă'n pământ este el om să poată fugi de dinainte-ţi la adăpost în ţarc?
\v 20 Numai copacul pe care-l ştii că nu face roadă bună de mâncat, pe acela poţi să-l strici şi să-l tai, ca să-ţi durezi întărituri de'mpresurare asupra cetăţii care se războieşte cu tine, până ce ţi se va preda.
\c 21
\p
\v 1 Dacă pe pământul pe care Domnul, Dumnezeul tău, ţi-l dă ţie să-l moşteneşti se va găsi om ucis zăcând în câmp şi nu se ştie cine l-a ucis,
\v 2 bătrânii tăi şi judecătorii tăi vor ieşi şi vor măsura [depărtarea] până la cetăţile dimprejurul celui ucis;
\v 3 iar bătrânii cetăţii celei mai apropiate de cel ucis vor lua o junincă ce n'a fost pusă la muncă şi n'a tras la jug;
\v 4 şi bătrânii acelei cetăţi vor aduce juninca într'o râpă sălbatică , într'un loc care n'a fost lucrat, nici măcar semănat, şi acolo'n râpă vor tăia gâtul junincii.
\v 5 Apoi să vină preoţii, leviţii, - că pe ei i-a ales Domnul, Dumnezeul tău, să-I stea înainte şi să binecuvinteze'ntru numele Lui, şi prin cuvântul lor se va judeca toată'mpotrivirea şi toată vătămarea -,
\v 6 şi toţi bătrânii cetăţii celei mai apropiate de cel ucis îşi vor spăla mâinile pe capul junincii celei tăiate'n râpă.
\v 7 Şi răspunzând, vor zice: Mâinile noastre n'au vărsat sângele acesta, şi ochii noştri n'au văzut;
\v 8 fii milostiv poporului Tău, Israel, pe care Tu, Doamne, l-ai răscumpărat din ţara Egiptului; ca să nu fie sânge nevinovat întru poporul Tău, Israel!... Şi li se va ierta lor păcatul sângelui.
\v 9 Tu, aşadar, vei ridica sângele nevinovat din mijlocul vostru dacă voi veţi face ce este bun şi plăcut înaintea ochilor Domnului, Dumnezeului tău.
\v 10 Când vei ieşi la război în faţa duşmanilor tăi şi când Domnul, Dumnezeul tău, ţi-i va da în mâinile tale şi vei lua robi dintre ei ca pradă,
\v 11 dacă printre robi vei vedea femeie frumoasă la chip şi-ţi va cădea dragă şi vei vrea să ţi-o iei de soţie,
\v 12 o vei aduce în casa ta, îi vei rade capul, îi vei tăia unghiile,
\v 13 şi vei lua de pe ea haina de robie . Ea va locui în casa ta şi timp de o lună îşi va plânge pe tatăl ei şi pe mama sa; după aceea vei intra la ea şi vei locui cu ea şi-ţi va fi ţie femeie.
\v 14 Iar dacă după aceea n'o mai vrei, s'o laşi liberă; dar să n'o vinzi pe bani: să nu faci din ea o sclavă, de vreme ce ai umilit-o.
\v 15 De va avea cineva două femei, una iubită şi alta neiubită , şi atât cea iubită cât şi cea neiubită îi vor naşte fii, iar întâiul-născut va fi al celei neiubite,
\v 16 acela, în ziua când îşi va împărţi averea către fiii săi, nu va putea să-l socotească pe fiul femeii iubite drept întâi-născut în dauna fiului celei neiubite, care este întâiul-născut,
\v 17 ci-l va recunoaşte drept întâi-născut pe fiul celei neiubite; acestuia îi va da parte îndoită din toate câte va avea, de vreme ce acesta este pârga fiilor lui, şi lui i se cuvin cele ce se cuvin întâiului-născut.
\v 18 De va avea cineva fiu neascultător şi îndărătnic, care nu ascultă de vorba tatălui său şi de vorba mamei sale, şi dacă aceştia îl ceartă, dar el nu-i ascultă,
\v 19 atunci tatăl său şi mama sa îl vor prinde şi-l vor duce la bătrânii cetăţii lor, la poarta acelui loc,
\v 20 şi vor zice către bărbaţii cetăţii lor: - Acest fiu al nostru este neascultător şi îndărătnic, nu ascultă de vorba noastră; e lacom şi beţiv...
\v 21 Atunci bărbaţii cetăţii lui îl vor ucide cu pietre, iar el va muri. Şi vei stârpi pe cel rău din mijlocul vostru, iar ceilalţi vor auzi şi se vor teme.
\v 22 De va fi'ntru cineva păcat vrednic de moarte şi-l veţi osândi să moară spânzurat de copac,
\v 23 trupul său să nu rămână peste noapte pe copac, ci în chiar ziua aceea să-l îngropaţi, de vreme ce blestemat este de Dumnezeu tot cel spânzurat pe lemn ; în felul acesta nu veţi pângări pământul pe care Domnul, Dumnezeul tău, ţi-l dă să-l moşteneşti.
\c 22
\p
\v 1 Când vezi boul fratelui tău sau oaia lui rătăcind pe drum, să nu le treci cu vederea, ci întoarce-le din drum şi du-i-le fratelui tău.
\v 2 Dar dacă fratele tău nu este aproape de tine, sau nu-l cunoşti, du-le la tine'n adăpost şi să stea la tine până ce fratele tău le va căuta; atunci i le vei da.
\v 3 Aşa să faci şi cu asinul său, aşa să faci cu haina lui, aşa să faci cu tot ce a pierdut fratele tău; din toate câte a pierdut el şi vei găsi tu, nimic să nu treci cu vederea.
\v 4 Când vei vedea asinul fratelui tău sau boul său căzuţi în drum, să nu-i treci cu vederea, ci să-i ridici împreună cu el.
\v 5 Femeia să nu se îmbrace în haine bărbăteşti, nici bărbatul să nu se îmbrace cu haine femeieşti; că tot cel ce face aceasta e urâciune'n ochii Domnului, Dumnezeului tău.
\v 6 Dacă'n faţa ta se va ivi un cuib de pasăre, fie'n potecă, fie într'un copac, fie pe pământ, cu pui sau cu ouă şi cu mama lor şezând pe pui sau pe ouă, să n'o prinzi pe mamă împreună cu puii;
\v 7 mamei dă-i drumul; doar puii să-i iei pentru tine, ca să-ţi fie ţie bine şi să trăieşti zile multe.
\v 8 De vei zidi casă nouă, fă-i la streaşină o apărătoare de jur-împrejur, ca să nu faci în casa ta omor dacă va cădea cineva de pe ea.
\v 9 Via ta să nu ţi-o semeni cu [seminţe] de două feluri, ca nu cumva, la strânsură, sămânţa pe care ai semănat-o să se afierosească împreună cu roadele viei tale .
\v 10 Să nu ari cu bou şi cu asin la un loc.
\v 11 Să nu te îmbraci cu haină ţesută amestecat din lână şi din in.
\v 12 Fă-ţi ciucuri la cele patru laturi ale hainelor tale cu care te îmbraci .
\v 13 De-şi va lua cineva femeie şi va trăi cu ea, dar apoi o va urî
\v 14 şi va aduce asupră-i vorbe de învinuire şi-i va scoate nume rău şi va zice: - Am luat-o pe femeia aceasta şi, intrând eu la ea, n'am găsit-o fecioară...,
\v 15 atunci tatăl fetei şi mama ei o vor lua şi vor arăta semnele fecioriei fetei în faţa bătrânilor, în poartă.
\v 16 Iar tatăl fetei le va zice bătrânilor: - Pe această fiică a mea am dat-o de femeie acestui om, iar el a urât-o;
\v 17 acum el aruncă asupra ei vorbe de'nvinuire, zicând: Pe fata ta n'am găsit-o fecioară... ; dar iată, acestea sunt semnele fecioriei fiicei mele! Şi vor întinde veşmântul ei înaintea bătrânilor cetăţii.
\v 18 Atunci bătrânii acelei cetăţi îl vor lua pe omul acela şi-l vor pedepsi;
\v 19 îl vor îndatora să plătească o sută de sicli de argint pe care-i vor da tatălui fetei, pentru că a scos nume rău unei fecioare israelite; ea îi va deveni lui soţie, iar el nu va putea s'o izgonească toată viaţa.
\v 20 Dar dacă cele spuse vor fi adevărate şi dacă asupra fetei nu s'au găsit semnele fecioriei,
\v 21 atunci fata să fie scoasă la uşa casei tatălui ei; oamenii acelei cetăţi o vor ucide cu pietre, iar ea va muri, pentru că a făcut întinare întru fiii lui Israel, desfrânându-se în casa tatălui ei. Şi aşa vei stârpi răul din mijlocul tău.
\v 22 De se va găsi cineva dormind cu femeie măritată, pe amândoi să-i ucideţi: şi pe bărbatul care a dormit cu femeia, şi pe femeie. Şi aşa vei stârpi răul din Israel.
\v 23 De va fi vreo fată fecioară logodită cu bărbat, şi cineva o va întâlni în cetate şi se va culca cu ea,
\v 24 pe amândoi îi veţi scoate la poarta cetăţii lor şi vor fi ucişi cu pietre: pe fată o vor ucide pentru că n'a strigat în cetate, iar pe bărbat pentru că a umilit-o pe femeia aproapelui său. Şi aşa vei stârpi răul din mijlocul tău.
\v 25 Dacă pe fata cea logodită o va afla bărbatul acela în câmp şi, silind-o, se va culca cu ea, să-l ucideţi numai pe cel ce s'a culcat cu ea;
\v 26 iar fetei să nu-i faci nimic; asupra ei nu este vină de moarte, căci aceasta este ca şi cum cineva s'ar ridica asupra aproapelui său şi l-ar omorî;
\v 27 pentru că el a aflat-o în câmp: fata cea logodită va fi strigat, dar n'a fost cine s'o ajute.
\v 28 De va întâlni cineva o fată fecioară, dar care nu-i logodită, şi, silind-o se va culca cu ea şi vor fi descoperiţi,
\v 29 atunci cel ce s'a culcat cu ea îi va da tatălui fetei cincizeci de sicli de argint, iar ea îi va deveni lui soţie, pentru că el a umilit-o, şi nu va putea s'o izgonească toată viaţa.
\v 30 Un bărbat să n'o ia pe femeia tatălui său , şi nici să ridice acoperământul tatălui său .
\c 23
\p
\v 1 Famenul şi scopitul nu vor intra în adunarea Domnului.
\v 2 Cel născut din desfrânată nu va intra în adunarea Domnului.
\v 3 Amonit şi moabit nu va intra în adunarea Domnului; chiar după al zecelea neam şi până'n veci, el nu va intra în adunarea Domnului,
\v 4 pentru că ei nu v'au întâmpinat cu pâine şi cu apă când eraţi pe drum venind din Egipt, şi pentru că l-au plătit împotriva ta pe Balaam, fiul lui Beor, din Petorul Mesopotamiei, ca să te blesteme.
\v 5 Dar Domnul, Dumnezeul tău, n'a voit să-l asculte pe Balaam; ci Domnul, Dumnezeul tău, a preschimbat blestemele în binecuvântare, pentru că Domnul, Dumnezeul tău, te-a iubit.
\v 6 Cât vei trăi, în veci să nu le grăieşti cuvinte de pace sau de folos.
\v 7 Pe edomit să nu-l urăşti, fiindcă el e fratele tău ; să nu-l urăşti pe egiptean, că străin ai fost în ţara lui .
\v 8 Fiii ce li se vor naşte în cel de al treilea neam vor intra în adunarea Domnului.
\v 9 Când vei ieşi cu oaste asupra duşmanilor tăi, fereşte-te de tot lucrul rău.
\v 10 Dacă va fi la tine om care să nu fie curat de pe urma ispitirii lui în visul de noapte, acela să iasă afară din tabără, nu va intra în tabără,
\v 11 ci spre seară să-şi spele trupul cu apă, iar după asfinţitul soarelui va intra în tabără.
\v 12 Pentru nevoia de a ieşi afară să ai un loc în afara taberei.
\v 13 Să ai la brâu un ţăruş cu care să sapi atunci când ieşi afară şi cu care să-ţi acoperi necurăţeniile;
\v 14 că Domnul, Dumnezeul tău, umblă prin tabăra ta ca să te libereze şi să ţi-i dea pe duşmani la picioare; pentru aceea să fie tabăra ta sfântă, ca nu cumva, văzând El la tine ceva neruşinat, să-Şi întoarcă faţa de la tine.
\v 15 Pe robul care a fugit de la stăpânul său la tine să nu-l dai [pe mâna] stăpânului său;
\v 16 el va locui cu tine; între voi va locui, oriunde-i va plăcea lui; să nu-l necăjeşti.
\v 17 Dintre fiicele lui Israel să nu fie desfrânată , nici desfrânat dintre fiii lui Israel.
\v 18 Vrăjitoare să nu fie dintre fiicele lui Israel, nici descântător de vrajă dintre fiii lui Israel.
\v 19 Plata desfrânatei şi preţul câinelui să nu le aduci în casa Domnului, Dumnezeului tău, pentru vreo oarecare făgăduinţă, căci acestea amândouă sunt urâciune înaintea Domnului, Dumnezeului tău.
\v 20 De la fratele tău să nu iei camătă; nici camătă de la bani, nici camătă de la bucate, nici camătă de la orice lucru cu care-l împrumuţi.
\v 21 De la cel străin, da, să iei camătă; dar de la fratele tău să nu iei camătă, pentru ca Domnul, Dumnezeul tău, să te binecuvinteze în tot ceea ce vei face tu în ţara'n care intri s'o moşteneşti.
\v 22 Dacă te-ai legat faţă de Domnul, Dumnezeul tău, cu o făgăduinţă, să nu întârzii în a o plini, căci Domnul, Dumnezeul tău, nu va întârzia s'o ceară de la tine, şi păcat vei avea întru tine.
\v 23 Dar dacă nu vei vrea să făgăduieşti, întru tine păcat nu va fi.
\v 24 Pe cele ce ies de pe buzele tale să le păzeşti şi să le plineşti întocmai cum te-ai făgăduit Domnului, Dumnezeului tău, ele fiind un dar rostit cu gura ta.
\v 25 Dacă vei intra în holda aproapelui tău, adună spice cu mâinile tale, dar secera să n'o pui în holda aproapelui tău.
\v 26 Dacă vei intra în via aproapelui tău, poţi mânca struguri după poftă, până te saturi, dar în paner să nu pui.
\c 24
\p
\v 1 De-şi va lua cineva femeie şi va locui împreună cu dânsa şi de se va întâmpla ca ea să nu afle bunăvoinţă'n ochii lui pentru că el a aflat într'însa ceva ce nu-i place , să-i scrie carte de despărţire, să i-o dea în mână şi s'o scoată din casa lui.
\v 2 Iar dacă ea, ducându-se, se va mărita cu un alt bărbat
\v 3 şi dacă acest al doilea bărbat o va urî şi el, să-i scrie carte de despărţire şi să i-o dea în mână şi s'o scoată din casa lui; sau dacă acest al doilea bărbat care şi-o luase de soţie va muri,
\v 4 atunci bărbatul ei dintâi, cel ce-i dăduse drumul, nu va putea să se răzgândească şi să şi-o ia din nou de soţie după ce ea s'a pângărit; că urâciune este aceasta înaintea Domnului, Dumnezeului tău, şi să nu pângăreşti pământul pe care Domnul, Dumnezeul vostru, vi-l dă ca moştenire.
\v 5 Dacă cineva şi-a luat femeie de curând, să nu iasă la război, şi nici vreo sarcină să i se pună; ci timp de un an să fie [de toate] scutit în familia sa, ca să-şi bucure femeia pe care a luat-o.
\v 6 Să nu iei drept zălog moara, nici măcar piatra ei de deasupra, că prin aceasta iei ca zălog însăşi viaţa.
\v 7 De se va afla că cineva dintre fiii lui Israel l-a răpit pe vreunul din fraţii săi şi, supunându-l silniciei, l-a vândut, tâlharul acela să moară; şi să stârpeşti răul din mijlocul vostru.
\v 8 Asupra unei răni de lepră ia bine seama la ce faci, să păzeşti întocmai şi să plineşti totul după legea pe care v'o spun vouă preoţii, leviţii; aveţi grijă: precum v'am poruncit eu, aşa să faceţi!
\v 9 Adu-ţi aminte ce i-a făcut Domnul, Dumnezeul tău, Mariamei când voi eraţi pe drum la ieşirea din Egipt.
\v 10 Dacă l-ai îndatorat pe aproapele tău cu orice fel de datorie, în casa lui să nu intri ca să iei de la el zălog;
\v 11 afară să stai, iar omul pe care l-ai îndatorat îţi va aduce el zălog, acolo, afară.
\v 12 Iar dacă omul va fi sărac, să nu te culci având zălogul lui asupră-ţi,
\v 13 ci să-i întorci zălogul la asfinţitul soarelui, ca să doarmă el în haina sa şi să te binecuvinteze şi să-ţi fie ţie ca milostenie înaintea Domnului, Dumnezeului tău.
\v 14 Să nu opreşti plata celui sărac şi nevoiaş dintre fraţii tăi, nici pe aceea a străinului care trăieşte în cetăţile tale,
\v 15 ci plata să i-o dai în aceeaşi zi, înainte de asfinţitul soarelui, de vreme ce el este sărac şi în ea îi e nădejdea; ca nu cumva să strige el către Domnul împotriva ta şi să fie păcat întru tine.
\v 16 Părinţii să nu fie daţi morţii pentru vina copiilor, şi nici copiii să nu fie daţi morţii pentru vina părinţilor: fiecare să moară pentru păcatul său.
\v 17 Să nu suceşti dreptatea străinului, nici pe a orfanului şi nici pe a văduvei; haina văduvei să n'o iei zălog;
\v 18 adu-ţi aminte că rob ai fost în ţara Egiptului şi că Domnul, Dumnezeul tău, te-a scos de acolo; iată de ce-ţi poruncesc eu să faci lucrul acesta.
\v 19 Când vei secera holda în ţarina ta şi vei uita vreun snop în ţarină, să nu te întorci să-l iei; el va fi al săracului şi al străinului şi al orfanului şi al văduvei, pentru ca Domnul, Dumnezeul tău, să te binecuvinteze întru toate lucrurile mâinilor tale.
\v 20 Când vei culege măslinele, să nu te întorci să aduni pe cele ce ţi-au rămas în urmă; ele vor fi ale străinului şi ale orfanului şi ale văduvei.
\v 21 Când îţi vei culege via, să nu culegi pe urmă şi ceea ce ţi-a scăpat; să-i fie străinului şi orfanului şi văduvei.
\v 22 Adu-ţi aminte că rob ai fost în ţara Egiptului; iată de ce-ţi poruncesc eu să faci lucrul acesta.
\c 25
\p
\v 1 De se va întâmpla o neînţelegere între oameni şi vor veni la judecată şi se vor judeca, celui drept i se va da dreptate, iar cel vinovat va fi osândit.
\v 2 Dacă celui vinovat i se va cuveni bătaie, judecătorii vor porunci să-l întindă jos şi să fie bătut în faţa lor, după măsura vinovăţiei lui.
\v 3 Patruzeci de lovituri i se pot da, dar mai multe, nu ; că, dacă i se vor da mai multe, atunci fratele tău va fi schilodit în chiar faţa ochilor tăi.
\v 4 Să nu legi gura boului care treieră.
\v 5 Dacă vor locui fraţi în acelaşi loc şi unul din ei va muri fără ca din el să rămână urmaş, atunci femeia celui mort să nu se mărite cu bărbat din afară; fratele bărbatului ei va intra la ea şi o va lua de femeie şi va locui împreună cu ea .
\v 6 Şi va fi că pruncul ce se va naşte va purta numele celui mort, şi astfel numele acestuia nu se va stinge din Israel.
\v 7 Dar dacă omul nu va voi s'o ia pe femeia fratelui său, să iasă femeia la poarta cetăţii, în faţa bătrânilor, şi să zică: Cumnatul meu nu vrea să înalţe numele fratelui său în Israel; fratele bărbatului meu nu m'a vrut.
\v 8 Atunci bătrânii cetăţii lui îl vor chema şi vor sta de vorbă cu el; şi dacă el se va ridica şi va zice: Nu vreau s'o iau!,
\v 9 atunci cumnata lui va veni la el acolo, în faţa bătrânilor, îi va scoate sandala de la un picior, îl va scuipa în obraz şi va zice: Aşa i se face omului care nu zideşte casa fratelui său!... ;
\v 10 iar numele lui în Israel se va chema: "Casa celui c'un picior desculţ...
\v 11 Dacă doi bărbaţi se iau undeva la harţă - om cu fratele său -, iar femeia unuia dintre ei va veni să-l scoată pe bărbatul ei din mâna celui ce-l bate şi, întinzându-şi mâna, îl va apuca pe acesta de părţile lui ruşinoase,
\v 12 să-i tai mâna; ochiului tău să nu-i fie milă de ea.
\v 13 În sacul tău să n'ai pentru cântar greutăţi şi greutăţi, mari şi mici.
\v 14 În casa ta să nu fie măsură şi măsură, mare şi mică.
\v 15 Pentru cântar să ai greutate adevărată şi dreaptă, iar măsura ta să fie adevărată şi dreaptă, ca să trăieşti zile multe pe pământul pe care Domnul, Dumnezeul tău, ţi-l dă ca moştenire;
\v 16 că urâciune este înaintea Domnului, Dumnezeului tău, tot cel ce face acestea - cel ce face strâmbătate.
\v 17 Adu-ţi aminte de câte ţi-a făcut ţie Amalec când erai pe drum la ieşirea din Egipt,
\v 18 cum ţi-a stat la drum împotrivă şi ţi-a retezat partea de dinapoi a oastei - pe cei slăbiţi din spatele tău - în timp ce tu erai înfometat şi sleit; şi nu s'a temut de Dumnezeu.
\v 19 Şi va fi că atunci când Domnul, Dumnezeul tău, te va odihni dinspre partea tuturor vrăjmaşilor tăi de primprejuru-ţi, în ţara pe care Domnul, Dumnezeul tău, ţi-o dă s'o moşteneşti, numele lui Amalec să-l stingi de sub cer. Şi să nu uiţi!
\c 26
\p
\v 1 După ce vei intra în ţara pe care Domnul, Dumnezeul tău, ţi-o dă ca moştenire, când tu o vei stăpâni şi vei locui într'însa,
\v 2 să iei din pârga roadelor pământului tău pe care ţi-l dă ţie Domnul, Dumnezeul tău, şi s'o pui într'un paner şi să mergi la locul pe care Domnul, Dumnezeul tău, îl va alege spre a I se chema numele.
\v 3 Vei merge la preotul care va fi în zilele acelea şi-i vei spune: Astăzi mărturisesc înaintea Domnului, Dumnezeului meu, că am intrat în ţara pe care Domnul li S'a jurat părinţilor noştri că ne-o va da nouă.
\v 4 Preotul va lua panerul din mâinile tale şi-l va pune înaintea jertfelnicului Domnului, Dumnezeului tău,
\v 5 iar tu, cuvântând, vei zice în faţa Domnului, Dumnezeului tău: Tatăl meu a părăsit Siria , s'a coborât în Egipt cu puţini oameni şi a pribegit acolo; şi acolo a devenit neam mare, puternic şi numeros.
\v 6 Dar Egiptenii ne-au chinuit şi ne-au umilit şi au pus asupră-ne grele poveri.
\v 7 Şi am strigat către Domnul, Dumnezeul părinţilor noştri; iar Domnul ne-a auzit strigarea şi ne-a văzut umilinţa şi osteneala şi necazul.
\v 8 Şi ne-a scos Domnul din Egipt, El Însuşi cu puterea Lui cea mare, cu mână tare şi cu braţ înalt, cu vedenii mari, cu semne şi minuni;
\v 9 şi ne-a adus în locul acesta şi ne-a dat pământul acesta, ţara'n care curge miere şi lapte.
\v 10 Acum, iată, am adus pârga roadelor pământului pe care Tu, Doamne, mi l-ai dat, ale pământului din care curge miere şi lapte... Şi o vei lăsa acolo, înaintea Domnului, Dumnezeului tău, şi acolo te vei închina înaintea Domnului, Dumnezeului tău.
\v 11 Şi să te veseleşti de toate bunătăţile pe care Domnul, Dumnezeul tău, ţi le-a dat, ţie şi casei tale: tu şi levitul şi străinul care este cu tine.
\v 12 Când vei fi isprăvit de dat toate zeciuielile din roadele pământului tău, în cel de al treilea an , a doua zeciuială o vei da levitului şi străinului şi orfanului şi văduvei, şi vor mânca ei în cetăţile tale şi se vor sătura.
\v 13 Şi să grăieşti în faţa Domnului, Dumnezeului tău: Pe cele afierosite le-am luat din casa mea şi le-am dat levitului şi străinului şi orfanului şi văduvei, după toate poruncile Tale pe care Tu mi le-ai poruncit; porunca Ta n'am călcat-o şi nici n'am dat-o uitării.
\v 14 Din ele'n întristare n'am mâncat, din ele'ntru necurăţie n'am cheltuit, din ele celui mort eu nu i-am dat; de glasul Domnului, Dumnezeului meu, am ascultat, după cum Tu mi-ai poruncit am făcut.
\v 15 Caută deci din casa Ta cea sfântă, din cer, şi binecuvintează-l pe Israel, poporul Tău, şi pământul pe care l-ai dat lor, după cum te-ai jurat părinţilor noştri că ne vei da o ţară în care curge lapte şi miere.
\v 16 În ziua aceasta ţi-a poruncit Domnul, Dumnezeul tău, să plineşti toate hotărârile acestea şi rânduielile; să le păziţi şi să le pliniţi din toată inima voastră şi din tot sufletul vostru.
\v 17 Tu astăzi L-ai ales pe Dumnezeu să fie Dumnezeul tău ; să umbli în căile Lui, să-I păzeşti hotărârile şi rânduielile, să asculţi de glasul Lui.
\v 18 Tot astăzi Domnul te-a ales pe tine să-I fii popor ales, aşa cum ţi-a spus, ca să păzeşti toate poruncile Lui;
\v 19 şi să fii tu mai presus decât toate neamurile, aşa cum te-a făcut El să fii: faimos şi mândru şi slăvit; ca să-I fii Domnului, Dumnezeului tău, popor sfânt , aşa cum a grăit El".
\c 27
\p
\v 1 Moise şi bătrânii lui Israel i-au poruncit poporului, zicând: "Să păziţi toate poruncile acestea pe care vi le poruncesc eu astăzi.
\v 2 Şi va fi că'n ziua când veţi trece Iordanul în ţara pe care Domnul, Dumnezeul tău, ţi-o dă ţie, îţi vei aşeza pietre mari şi le vei vărui cu var;
\v 3 şi pe pietrele acestea să scrii toate cuvintele acestei Legi, atunci când vei trece Iordanul ca să intri în ţara pe care Domnul, Dumnezeul părinţilor tăi, ţi-o dă, ţară'n care curge miere şi lapte, aşa cum a grăit Domnul, Dumnezeul părinţilor tăi.
\v 4 După ce veţi fi trecut Iordanul, să puneţi pietrele acestea, pe care vi le poruncesc eu astăzi, pe muntele Ebal şi să le văruiţi cu var.
\v 5 Să-I zideşti acolo jertfelnic Domnului, Dumnezeului tău, jertfelnic făcut din pietre; deasupra lor să nu pui fier .
\v 6 Din pietre întregi să-I zideşti jertfelnic Domnului, Dumnezeului tău, şi arderi-de-tot să-I aduci pe el Domnului, Dumnezeului tău.
\v 7 Să jertfeşti acolo şi jertfă de mântuire; şi să mănânci şi să te saturi şi să te veseleşti în faţa Domnului, Dumnezeului tău.
\v 8 Pe pietre să scrii toată Legea aceasta, în scriere foarte lămurită".
\v 9 Moise, împreună cu preoţii, leviţii, a grăit către tot Israelul, zicând: "Taci şi-ascultă, Israele: în ziua aceasta ai devenit popor Domnului, Dumnezeului tău.
\v 10 Ascultă glasul Domnului, Dumnezeului tău, şi plineşte toate poruncile şi hotărârile Lui, câte ţi le poruncesc eu astăzi".
\v 11 În ziua aceea i-a poruncit Moise poporului, zicând:
\v 12 "După ce veţi fi trecut Iordanul, următorii vor sta pe muntele Garizim, ca să binecuvinteze poporul: Simeon, Levi, Iuda, Isahar, Iosif şi Veniamin;
\v 13 iar Ruben, Gad, Aşer, Zabulon, Dan şi Neftali vor sta pe muntele Ebal ca să blesteme.
\v 14 Şi începând leviţii, vor zice cu glas mare către tot Israelul:
\v 15 Blestemat să fie omul care va face chip cioplit sau turnat - urâciune înaintea Domnului, lucru de mână de meşter - şi-l va pune'n loc ascuns! Şi, răspunzând întregul popor, va zice: Amin !
\v 16 Blestemat să fie cel ce nu cinsteşte pe tatăl său şi pe mama sa! Şi'ntregul popor va zice: Amin!
\v 17 Blestemat să fie cel ce mută hotarul aproapelui! Şi'ntregul popor va zice: Amin!
\v 18 Blestemat să fie cel care-l face pe orb să rătăcească'n cale! Şi'ntregul popor va zice: Amin!
\v 19 Blestemat să fie cel ce strâmbă judecata străinului şi pe a orfanului şi pe a văduvei! Şi'ntregul popor va zice: Amin!
\v 20 Blestemat să fie cel ce se culcă cu femeia tatălui său, pentru că a ridicat acoperământul tatălui său! Şi'ntregul popor va zice: Amin!
\v 21 Blestemat să fie cel ce se culcă cu orice fel de dobitoc! Şi'ntregul popor va zice: Amin!
\v 22 Blestemat să fie cel ce se culcă cu sora lui dinspre tată sau cu cea dinspre mamă! Şi'ntregul popor va zice: Amin!
\v 23 Blestemat să fie cel ce se culcă cu soacra sa! Şi'ntregul popor va zice: Amin! Blestemat să fie cel ce se culcă cu sora femeii sale! Şi'ntregul popor va zice: Amin!
\v 24 Blestemat să fie cel care-l loveşte cu vicleşug pe aproapele său! Şi'ntregul popor va zice: Amin!
\v 25 Blestemat să fie cel ce primeşte daruri ca să ucidă suflet din sânge nevinovat! Şi'ntregul popor va zice: Amin!
\v 26 Blestemat să fie tot omul care nu va fi statornic în toate cuvintele Legii acesteia, ca să le plinească! Şi'ntregul popor va zice: Amin!
\c 28
\p
\v 1 Şi va fi că după ce veţi fi trecut Iordanul în ţara pe care v'o dă Domnul, Dumnezeul vostru, dacă veţi asculta cu luare-aminte glasul Domnului, Dumnezeului vostru, ca să păziţi şi să pliniţi toate poruncile acestea pe care ţi le poruncesc eu astăzi, atunci Domnul, Dumnezeul tău, te va înălţa mai presus decât toate neamurile pământului.
\v 2 Dacă'ntru auz vei auzi glasul Domnului, Dumnezeului tău, asupra ta vor veni toate binecuvântările acestea şi te vor afla:
\v 3 Binecuvântat să fii în cetate şi binecuvântat să fii în ţarină!
\v 4 Binecuvântate fie roadele pântecelui tău şi roadele pământului tău şi cirezile tale şi turmele tale!
\v 5 Binecuvântate fie hambarele tale şi prisosurile tale!
\v 6 Binecuvântat să fii când intri şi binecuvântat să fii când ieşi!
\v 7 Pe vrăjmaşii tăi ce stau împotrivă-ţi să ţi-i dea Domnul, Dumnezeul tău, înfrânţi la picioare; pe o cale să vină asupră-ţi, pe şapte căi să fugă de tine!
\v 8 Să-ţi trimită Domnul binecuvântare în hambarele tale şi'ntru tot ce lucrează mâinile tale asupra ţării pe care ţi-o dă ţie Domnul, Dumnezeul tău!
\v 9 Domnul Dumnezeu să te facă Sieşi popor sfânt, aşa cum li S'a jurat părinţilor tăi, dacă vei asculta de glasul Domnului, Dumnezeului tău, şi vei umbla în căile Lui!
\v 10 Toate neamurile pământului vor vedea că tu eşti numit cu numele Domnului, Dumnezeului tău, şi se vor teme de tine.
\v 11 Domnul, Dumnezeul tău, te va umple de bunătăţi: roadele pântecelui tău, roadele vitelor tale şi roadele pământului tău în ţara pe care Domnul li S'a jurat părinţilor tăi să ţi-o dea.
\v 12 Să-ţi deschidă Domnul vistieria Sa cea bună, cerul, ca să-i dea pământului tău ploaie la vreme, să binecuvinteze tot lucrul mâinilor tale; tu vei împrumuta neamuri multe, dar tu nu te vei împrumuta; şi peste multe neamuri vei fi stăpân, dar ele pe tine nu te vor stăpâni.
\v 13 Domnul, Dumnezeul tău, te va pune'n frunte, nu la coadă, şi vei fi deasupra, iar nu dedesubt, dacă vei asculta de poruncile Domnului, Dumnezeului tău, pe care ţi le poruncesc eu astăzi, ca să le ţii şi să le plineşti,
\v 14 şi dacă nu te vei abate nici la dreapta şi nici la stânga de la nici unul din cuvintele pe care ţi le poruncesc eu astăzi, să mergi cumva după dumnezei străini ca să le slujeşti.
\v 15 Şi va fi că dacă nu vei asculta de glasul Domnului, Dumnezeului tău, şi nu vei păzi şi nu vei plini toate poruncile Lui pe care ţi le poruncesc eu astăzi, veni-vor peste tine toate blestemele acestea şi te vor prinde:
\v 16 Blestemat să fii în cetate şi blestemat să fii în ţarină!
\v 17 Blestemate fie hambarele tale şi prisosurile tale!
\v 18 Blestemate fie roadele pântecelui tău şi roadele pământului tău, ale cirezilor tale şi ale turmelor tale!
\v 19 Blestemat să fii când intri şi blestemat să fii când ieşi!
\v 20 Trimită Domnul asupră-ţi lipsuri şi foamete şi sleire în toate şi peste tot unde-ţi vei pune mâna să facă ceva, până vei fi stârpit, până vei pieri degrab pentru răutatea faptelor tale, că M'ai părăsit.
\v 21 Moartea s'o lipească Domnul de tine până te va topi din ţara'n care intri s'o moşteneşti.
\v 22 Bată-te Domnul cu sfârşeală şi cu lingoare şi cu friguri şi cu fierbinţeli şi cu omor şi cu vătămare de vânt rău şi cu tăciune, iar ele să te fugărească până ce vei pieri.
\v 23 Cerul de deasupră-ţi să fie aramă, pământul de sub tine să fie fier.
\v 24 Praf să-i dea Domnul pământului tău în loc de ploaie, pulbere din cer să cadă peste tine până ce degrab te va nimici.
\v 25 Dea Domnul să fii sfârtecat în faţa duşmanilor tăi; pe o cale să le ieşi înainte, pe şapte căi să fugi de ei, şi'mprăştiat să fii prin toate'mpărăţiile pământului.
\v 26 Morţii voştri să fie hrană păsărilor cerului şi fiarelor pământului, de care nimeni nu va fi să-i apere.
\v 27 Bată-te Domnul cu bubă egipteană'n şezut şi cu râie sălbatică şi cu mâncărimi de care să nu te poţi vindeca.
\v 28 Bată-te Domnul cu minte bezmetică şi cu orbire şi cu ieşirea din minţi!
\v 29 Ziua'n amiază să pipăi cum pipăie orbu'n întuneric; să n'ai noroc în drumurile tale; năpăstuit şi jefuit să fii de-a lungul zilelor tale şi nimeni să-ţi fie spre ajutor.
\v 30 Femeie să-ţi iei, dar alt bărbat s'o ţină; casă să zideşti, dar în ea să nu trăieşti; vie să sădeşti, dar de cules să n'o culegi.
\v 31 Boul tău să fie'njunghiat sub ochii tăi, dar din el să nu mănânci; asinul cu de-a sila să-ţi fie luat, dar înapoi să nu-ţi fie adus; oile tale să fie date vrăjmaşilor tăi, şi nimeni să-ţi fie într'ajutor.
\v 32 Fiii tăi şi fiicele tale să fie daţi altui neam; ochii tăi să sece uitându-se la ei, dar braţul tău să nu aibă nici o putere.
\v 33 Roadele pământului tău şi toate ostenelile tale să le mănânce un neam pe care tu nu-l cunoşti; năpăstuit şi asuprit să fii în toate zilele tale!
\v 34 Mintea-ţi va ieşi din ţâţâni din pricina priveliştilor la care ochii tăi vor privi.
\v 35 Bată-te Domnul cu bubă rea peste genunchi şi pulpe; din tălpile picioarelor tale şi până'n creştetul capului să nu te poţi vindeca!
\v 36 Ducă-te Domnul, pe tine şi pe regele tău pe care-l vei pune peste tine, ducă-te la neamul pe care nu l-ai cunoscut - nici tu, nici părinţii tăi - şi-acolo vei sluji la dumnezei străini, la lemne şi la pietre;
\v 37 şi fi-vei acolo de râs şi de arătat cu degetul şi de pomină prin toate neamurile la care Domnul te va duce.
\v 38 Sămânţă multă vei semăna în ţarină, dar puţină vei culege, pentru că o vor mânca lăcustele;
\v 39 vie îţi vei sădi şi o vei lucra, dar vin dintr'însa nu vei bea şi nici te vei veseli, pentru că o va mânca viermele.
\v 40 Măslini vei avea în toate hotarele tale, dar cu untdelemn nu te vei unge, pentru că măslinele tale vor cădea.
\v 41 Fii şi fiice vei naşte, dar nu vor fi ai tăi, pentru că vor fi duşi în robie.
\v 42 Toţi pomii tăi şi roadele pământului se vor topi ofilindu-se.
\v 43 Străinul cel ce este'n mijlocul tău se va ridica deasupră-ţi foarte sus, iar tu te vei cobor] din ce în ce mai jos;
\v 44 el te va împrumuta pe tine, dar tu pe el nu-l vei împrumuta; el va fi cap, iar tu vei fi coadă.
\v 45 Veni-vor peste tine toate blestemele acestea şi te vor fugări şi te vor prinde pân'te vor surpa şi pân'te vor stârpi, pentru că n'ai ascultat de glasul Domnului, Dumnezeului tău, ca să-I păzeşti poruncile şi hotărârile pe care ţi le-a poruncit.
\v 46 Şi vor fi'ntru tine semne şi minuni, fi-vor ele'n neamul tău până în veac,
\v 47 pentru că nu I-ai slujit Domnului, Dumnezeului tău, cu bucurie şi cu inimă bună pentru toate'mbelşugările.
\v 48 Ci vrăjmaşilor tăi, pe care Domnul îi va trimite asupră-ţi, lor le vei sluji în foame şi'n sete şi'n golătate şi'n tot felul de lipsuri; şi jug de fier vor pune pe grumazul tău, până ce te vor nimici.
\v 49 Aduce-va Domnul asupră-ţi un neam de departe, de la marginea pământului, ca pe un vultur ce se aruncă, neam a cărui limbă tu n'o vei întelege,
\v 50 neam neobrăzat, care nu se va sfii de obrazul bătrânului, iar de cel tânăr nu-i va fi milă.
\v 51 El va mânca roadele vitelor tale şi roadele pământului tău şi nu-ţi va lăsa nici grâu, nici vin, nici untdelemn, nici cirezile vacilor tale şi nici turmele oilor tale, nimic pân'ce te va nimici.
\v 52 În toate cetăţile tale te va zdrobi până ce în toată ţara ta se vor surpa zidurile tale cele înalte şi tari în care ai nădăjduit; şi te va împila în toate cetăţile tale pe care ţi le-a dat ţie Domnul, Dumnezeul tău.
\v 53 În strâmtorarea şi'n necazul cu care te va chinui vrăjmaşul tău vei mânca rodul pântecelui tău, carnea fiilor tăi şi pe a fiicelor tale pe care ţi i-a dat Domnul, Dumnezeul tău .
\v 54 Cel alintat şi gingaş foarte'n mijlocul tău va căta cu ochi rău asupra fratelui său şi asupra femeii de la sânul său şi asupra celor din urmă fii care-i vor fi rămas,
\v 55 ca nu cumva vreunuia din ei să-i dea carne din copiii lui pe care el îi va mânca, fiindcă nimic nu i-a rămas de dat în strâmtorarea şi'n necazul cu care te vor chinui vrăjmaşii tăi în toate cetăţile tale.
\v 56 Cea alintată şi gingaşă foarte'n mijlocul vostru, al cărei alint şi a cărei gingăşie n'au cutezat să-i facă piciorul s'atingă pământul, va căta cu ochi rău asupra bărbatului de la sânul ei şi asupra fiului ei şi asupra fiicei sale,
\v 57 ca nu cumva să le dea căiţa ieşită dintre coapsele ei şi pruncul pe care l-a născut; că din pricina lipsei de toate îi va mânca pe ascuns în strâmtorarea ei şi în necazul cu care te va chinui vrăjmaşul tău în cetăţile tale.
\v 58 Dacă nu veţi da ascultare, să pliniţi toate cuvintele acestei Legi, cele ce sunt scrise în cartea aceasta, şi dacă nu vă veţi teme de numele acesta cinstit şi minunat: Domnul, Dumnezeul tău,
\v 59 atunci Domnul îţi va face parte de rănile tale şi de rănile urmaşilor tăi, răni mari şi nemaipomenite , de boli rele şi statornice,
\v 60 şi va aduce asupră-ţi toate plăgile cele rele ale Egiptului - în faţa cărora tu te-ai temut - şi se vor lipi de tine.
\v 61 Mai mult, toate bolile şi toate plăgile care nu sunt scrise în cartea acestei Legi le va aduce Domnul asupra ta, până te va nimici.
\v 62 Şi puţini veţi rămâne la număr - voi, cei ce mai'nainte eraţi mulţi ca stelele cerului - pentru că tu n'ai ascultat de glasul Domnului, Dumnezeului tău.
\v 63 În ce chip S'a bucurat Domnul de voi, ca să vă facă binele şi să vă înmulţească, tot aşa Se va bucura Domnul de voi ca să vă nimicească; aruncaţi veţi fi din ţara în care mergeţi s'o moşteniţi.
\v 64 Domnul, Dumnezeul tău, te va împrăştia prin toate neamurile, de la o margine a pământului pân'la cealaltă, şi acolo vei sluji altor dumnezei - lemnelor şi pietrelor - pe care nici tu şi nici părinţii tăi nu i-aţi ştiut .
\v 65 Dar nici între neamurile acestea nu vei avea odihnă, nici odihnă va fi pentru talpa piciorului tău, că-ţi va da Domnul acolo inimă sperioasă şi ochi sleiţi şi suflet istovit.
\v 66 Fi-va viaţa ta spânzurată'n faţa ochilor tăi şi te vei teme ziua şi noaptea, şi vieţii tale nu-i vei da crezare.
\v 67 De frica inimii tale ce te va'nfrica şi de vedeniile pe care cu ochii tăi le vei vedea, vei zice dimineaţa: O, de s'ar face seară!, iar seara vei zice: O, de s'ar face dimineaţă!...
\v 68 Şi te va întoarce Domnul în Egipt pe corăbii pe calea despre care ţi-am spus: De-acum tu n'o vei mai vedea!... Şi acolo vă veţi vinde vrăjmaşilor voştri, să le fiţi robi şi roabe; şi nu va fi cine să vă cumpere".
\c 29
\p
\v 1 Iată cuvintele legământului pe care Domnul i-a poruncit lui Moise să-l încheie cu fiii lui Israel în ţara Moabului, pe lângă legământul pe care-l făcuse cu ei în Horeb.
\v 2 Moise i-a chemat pe toţi fiii lui Israel şi le-a zis: "Voi aţi văzut toate câte'n faţa ochilor voştri a făcut Domnul în ţara Egiptului cu Faraon şi cu slugile lui şi cu toată ţara lui,
\v 3 marile'ncercări pe care le-au văzut ochii tăi: semnele şi minunile cele mari, mâna cea tare şi braţul cel înalt;
\v 4 dar până'n ziua de astăzi nu v'a dat Domnul Dumnezeu inimă să înţelegeţi şi ochi să vedeţi şi urechi să auziţi.
\v 5 Patruzeci de ani v'a purtat prin pustie; hainele voastre nu s'au învechit, încălţămintele nu s'au stricat în picioarele voastre.
\v 6 Pâine n'aţi mâncat, vin şi sicheră n'aţi băut, ca să ştiţi că Acesta este Domnul, Dumnezeul vostru.
\v 7 Când însă aţi ajuns la locul acesta, au ieşit cu război împotriva voastră Sihon, regele Heşbonului, şi Og, regele Vasanului.
\v 8 Dar noi i-am bătut şi le-am luat ţara şi am dat-o de moştenire lui Ruben şi lui Gad şi la jumătate din neamul lui Manase.
\v 9 Păziţi dar şi pliniţi toate cuvintele acestui legământ, ca să cunoaşteţi toate câte veţi face.
\v 10 Voi staţi astăzi cu toţii înaintea feţei Domnului, Dumnezeului vostru: căpeteniile neamurilor voastre, bătrânii voştri, judecătorii voştri, condeierii voştri, toţi bărbaţii lui Israel,
\v 11 femeile voastre, copiii voştri şi străinul tău ce se află'n tabăra voastră, de la tăietorul de lemne pân'la cărătorul de apă,
\v 12 ca să pătrundeţi în legământul Domnului, Dumnezeului vostru, şi'n blestemele Lui , câte le pune Domnul, Dumnezeul tău, astăzi asupra ta;
\v 13 ca să te întărească Sieşi popor, şi El să fie Dumnezeul tău, aşa cum ţi-a spus El ţie şi cum li S'a jurat părinţilor tăi: lui Avraam, lui Isaac şi lui Iacob.
\v 14 Şi nu numai vouă vă pun eu înainte acest legământ şi blestemul acesta,
\v 15 ci şi celor ce sunt astăzi aici împreună cu voi înaintea Domnului, Dumnezeului vostru, precum şi celor ce nu sunt astăzi aici împreună cu voi .
\v 16 Că voi ştiţi cum am trăit noi în ţara Egiptului şi cum am trecut prin neamurile cu care ne-am petrecut
\v 17 şi aţi văzut urâciunile lor şi idolii lor - lemn şi piatră, argint şi aur - care sunt la ele.
\v 18 Printre voi să nu fie nimeni - bărbat sau femeie sau familie sau neam - care să cugete cumva să se abată de la Domnul, Dumnezeul vostru, şi să meargă să slujească dumnezeilor acelor neamuri. Printre voi să nu fie vreo rădăcină care odrăsleşte deasupră-i fiere şi amărăciune,
\v 19 cineva care să audă cuvintele acestui blestem şi să cugete'ntru inima sa, zicând: - Dreptatea-i de partea mea, de vreme ce eu întru rătăcirea inimii mele umblu... , pentru ca nu cumva păcătosul să-l nimicească pe cel nepăcătos;
\v 20 spre unul ca acesta nu va vrea Dumnezeu să Se milostivească; dimpotrivă, de abia atunci se va aprinde mânia Domnului şi gelozia Lui , asupra acelui om, peste care vor cădea toate blestemele acestui legământ - cele ce sunt scrise în cartea aceasta -, căruia Domnul îi va şterge numele de sub cer
\v 21 şi pe care Domnul îl va însingura spre nenorociri - pe el, dintre toţi fiii lui Israel - după toate blestemele legământului, cele ce sunt scrise în această carte a Legii.
\v 22 Iar neamul de după voi, fiii voştri, cei ce se vor ridica în urma voastră, precum şi străinul ce va veni din ţară'ndepărtată, vor zice văzând plăgile acelei ţări şi bolile ei pe care Domnul le-a trimis asupră-i
\v 23 - sare şi pucioasă, tot pământul este ars; pe el nu se va semăna, el nimic nu va rodi, nici va creşte pe el verdeaţă, aidoma cu Sodoma şi Gomora, cu Adma şi Ţeboimul, pe care Domnul le-a stârpit întru aprindere şi mânie -
\v 24 da, toate neamurile vor zice: - De ce a făcut Domnul aşa cu ţara aceasta? Ce'nseamnă oare această mare aprindere a mâniei?...
\v 25 Şi vor răspunde: - Pentru că au părăsit legământul Domnului, Dumnezeului părinţilor lor, pe care El l-a încheiat cu părinţii lor când i-a scos din ţara Egiptului,
\v 26 şi s'au dus de au slujit la dumnezei străini şi li s'au închinat lor, pe care ei nu i-au cunoscut şi care nu le-au fost daţi ca parte .
\v 27 De aceea cu aprindere S'a mâniat Domnul asupra ţării aceleia, ca să aducă asupră-i toate blestemele scrise în cartea acestei Legi;
\v 28 cu mânie şi cu urgie şi cu aprindere mare foarte i-a smuls pe ei Domnul din ţara lor şi i-a aruncat în altă ţară, aşa cum sunt acum.
\v 29 Lucrurile ascunse sunt la Domnul, Dumnezeul nostru, dar cele descoperite sunt la noi şi'n veac la fiii noştri, ca să plinim noi toate cuvintele acestei Legi.
\c 30
\p
\v 1 Şi va fi că, după ce vor veni asupră-ţi toate cuvintele acestea - binecuvântarea şi blestemul - pe care ţi le-am pus înainte şi pe care le vei cugeta cu inima ta prin toate neamurile de oriunde te va împrăştia Domnul, Dumnezeul tău,
\v 2 dacă te vei întoarce la Domnul, Dumnezeul tău, şi dacă din toată inima ta şi din tot sufletul tău vei asculta glasul Său întru toate câte-ţi poruncesc eu ţie astăzi,
\v 3 atunci Domnul îţi va vindeca păcatele şi te va milui şi iarăşi te va aduna de prin toate neamurile'n care Domnul, Dumnezeul tău, te-a împrăştiat.
\v 4 Dac'ai fi tu împrăştiat de la o margine a cerului pân'la cealaltă margine a cerului, chiar şi de acolo te va aduna Domnul, Dumnezeul tău, şi de acolo te va lua;
\v 5 şi te va aduce Domnul, Dumnezeul tău, în ţara pe care-au moştenit-o părinţii tăi; tu o vei moşteni, iar El îţi va da binele şi te va înmulţi mai mult decât pe părinţii tăi.
\v 6 Domnul va curăţi'mprejur inima ta şi inima urmaşilor tăi, aşa ca tu să-L iubeşti pe Domnul, Dumnezeul tău, din toată inima ta şi din tot sufletul tău, ca să trăieşti.
\v 7 Atunci Domnul, Dumnezeul tău, va întoarce blestemele acestea asupra vrăjmaşilor tăi şi asupra celor ce te-au urât şi te-au prigonit.
\v 8 Iar tu te vei întoarce şi vei asculta glasul Domnului, Dumnezeului tău, şi vei plini poruncile Lui pe care ţi le poruncesc eu astăzi.
\v 9 Domnul, Dumnezeul tău, îţi va purta de grijă întru tot lucrul mâinilor tale, întru roadele pântecelui tău, întru prăsila vitelor tale şi'ntru roadele pământului tău; că Domnul, Dumnezeul tău, Se va întoarce şi El, ca să Se bucure de tine şi să-ţi facă binele, aşa cum S'a bucurat de părinţii tăi,
\v 10 dacă tu vei asculta de glasul Domnului, Dumnezeului tău, şi vei păzi şi-I vei plini poruncile şi hotărârile şi rânduielile care sunt scrise în cartea acestei Legi şi dacă te vei întoarce la Domnul, Dumnezeul tău, din toată inima ta şi din tot sufletul tău.
\v 11 Căci porunca aceasta pe care ţi-o poruncesc eu astăzi nu este mai sus de tine, şi nici de tine departe.
\v 12 Ea nu este în cer, ca să zici: - Cine dintre noi se va sui în cer şi ne-o va aduce, pentru ca noi s'o auzim şi s'o plinim?... ;
\v 13 şi nu este nici peste mare, ca să zici: - Cine dintre noi va trece marea şi ne-o va aduce, pentru ca noi s'o auzim şi s'o plinim?...
\v 14 Ci cuvântul este foarte aproape de tine; el e'n gura ta şi'n inima ta şi'n mâinile tale: numa' să-l plineşti!
\v 15 Iată, eu astăzi ţi-am pus înainte viaţa şi moartea, binele şi răul.
\v 16 Dacă vei asculta de poruncile Domnului, Dumnezeului tău, pe care ţi le poruncesc eu astăzi: să-L iubeşti pe Domnul, Dumnezeul tău, să umbli în toate căile Lui, să-I păzeşti hotărârile şi rânduielile, veţi trăi şi vă veţi înmulţi şi Domnul, Dumnezeul tău, te va binecuvânta în întreaga ţară'n care vei intra s'o moşteneşti.
\v 17 Dar dacă inima ta se va schimba şi dacă tu nu vei asculta, ci, lăsându-te înşelat, te vei închina la alţi dumnezei şi le vei sluji,
\v 18 îţi spun eu ţie astăzi: Veţi pieri de istov; zile multe nu veţi trăi în ţara pe care Domnul Dumnezeu ţi-o dă, spre care treceţi voi acum Iordanul ca s'o moşteniţi.
\v 19 Cerul şi pământul le iau astăzi ca martori împotriva voastră: v'am pus în faţă viaţa şi moartea, binecuvântarea şi blestemul. Alege viaţa, ca să trăieşti, tu şi urmaşii tăi!
\v 20 Iubeşte-L pe Domnul, Dumnezeul tău, şi ascultă-I glasul şi lipeşte-te de El, că aceasta este viaţa ta şi'ndelungarea zilelor tale, de a locui pe pământul pentru care Domnul, Dumnezeul tău, li S'a jurat părinţilor tăi, lui Avraam, lui Isaac şi lui Iacob, să li-l dea".
\c 31
\p
\v 1 Şi dac'a sfârşit Moise de grăit cuvintele acestea către toţi fiii lui Israel,
\v 2 le-a zis: "Eu sunt acum de o sută douăzeci de ani; de-acum nu mai pot să intru şi să ies, iar Domnul mi-a zis: - Tu nu vei trece Iordanul acesta.
\v 3 Domnul, Dumnezeul tău, Cel ce merge'n faţa ta, El va nimici neamurile acestea de dinainte-ţi, pentru ca tu să le moşteneşti; iar Iosua este cel ce va merge înaintea ta, precum a grăit Domnul.
\v 4 Domnul va face cu ei cum a făcut cu Sihon şi cu Og, cei doi regi ai Amoreilor, care erau dincolo de Iordan, precum şi cu ţara lor în care i-a nimicit.
\v 5 Şi după ce Domnul vi-i va da vouă, să faceţi cu ei aşa cum v'am poruncit.
\v 6 Îmbărbătează-te şi întăreşte-te, nu-ţi fie teamă, nu te speria de ei şi nici nu te'ngrozi; că Domnul, Dumnezeul tău, Cel ce merge înaintea ta împreună cu tine, nu te va lăsa şi nu te va părăsi".
\v 7 Şi l-a chemat Moise pe Iosua şi i-a zis în faţa'ntregului Israel: "Îmbărbătează-te şi întăreşte-te, că tu eşti cel ce vei intra cu poporul acesta în ţara pe care Domnul li S'a jurat părinţilor voştri să le-o dea; tu eşti cel ce le-o vei da ca moştenire.
\v 8 Domnul, Cel ce'mpreună cu tine merge'nainte, El este Cel ce nu te va lăsa şi nu te va părăsi; nu te teme şi nici nu te'ngrozi!"
\v 9 Cuvintele acestei Legi le-a scris Moise într'o carte, pe care a dat-o preoţilor, fiii lui Levi, cei ce purtau chivotul legământului Domnului, precum şi bătrânilor fiilor lui Israel.
\v 10 În ziua aceea le-a poruncit Moise, zicând: "După şapte ani, la vremea anului iertării, la sărbătoarea Corturilor,
\v 11 când tot Israelul se va aduna să se înfăţişeze înaintea Domnului, Dumnezeului tău, în locul pe care-l va alege Domnul, să citiţi Legea aceasta înaintea întregului Israel, în auzul lor.
\v 12 Să aduni poporul, bărbaţii, femeile, copiii, precum şi pe străinii ce se vor afla în cetăţile voastre, ca să audă şi să înveţe a se teme de Domnul, Dumnezeul vostru, şi, auzind, să plinească toate cuvintele acestei Legi.
\v 13 Şi fiii lor, care nu ştiu, vor auzi şi vor învăţa a se teme de Domnul, Dumnezeul vostru, în toate zilele câte vor trăi ei pe pământul spre care voi treceţi Iordanul ca să-l moşteniţi".
\v 14 Şi a zis Domnul către Moise: "Iată, zilele morţii tale s'au apropiat; cheamă-l pe Iosua şi staţi la uşile cortului mărturiei, ca să-i dau porunci". Şi au venit Moise şi Iosua la cortul mărturiei şi au stat la uşile cortului mărturiei.
\v 15 Şi Domnul S'a pogorât într'un nor, şi a stat la uşile cortului mărturiei; iar stâlpul de nor a stat la uşile cortului mărturiei.
\v 16 Şi a zis Domnul către Moise: "Iată, tu vei adormi împreună cu părinţii tăi, iar poporul acesta se va scula şi se va desfrâna după dumnezeii străini ai ţării în care intră, iar pe Mine Mă vor părăsi şi vor călca legământul Meu pe care l-am încheiat cu ei.
\v 17 În ziua aceea Mă voi aprinde cu mânie'mpotrivă-le şi-i voi părăsi şi-Mi voi întoarce faţa de la ei, iar ei le vor fi altora spre hrană ; şi-l vor ajunge mulţime de rele şi de necazuri şi va zice'n ziua aceea: Pentru că Domnul, Dumnezeul meu, nu este'ntru mine, de aceea m'au ajuns relele acestea!...
\v 18 Dar Eu Îmi voi întoarce, da, în ziua aceea Îmi voi întoarce faţa de la ei, din pricina tuturor răutăţilor pe care le-au făcut, că s'au dus la dumnezei străini.
\v 19 Iar acum, scrieţi cuvintele acestei cântări şi puneţi-i pe fiii lui Israel s'o înveţe; puneţi-o în gura lor, pentru ca ea, cântarea aceasta, să-Mi fie spre mărturie întru fiii lui Israel.
\v 20 Căci Eu îi voi duce la pământul cel bun, cel pentru care M'am jurat părinţilor lor să li-l dau, pământ din care curge lapte şi miere; ei vor mânca şi, săturându-se, se vor îmbuiba şi se vor întoarce către dumnezei străini şi le vor sluji, iar pe Mine Mă vor mânia şi vor strica legământul Meu, cel pe care Eu l-am dat lor.
\v 21 Şi va fi că, după ce-i vor ajunge mulţime de rele şi necazuri, cântarea aceasta va fi mărturie'mpotriva lor, căci ea nu va fi uitată din gura lor şi din gura urmaşilor lor; că Eu le cunosc răutatea, câte vor face ei aici şi acum, mai'nainte chiar de a-i fi dus Eu la pământul cel bun pentru care M'am jurat părinţilor lor".
\v 22 Şi a scris Moise cântarea aceasta în chiar ziua aceea şi i-a pus pe fiii lui Israel s'o înveţe.
\v 23 Iar Moise i-a poruncit lui Iosua, fiul lui Navi, zicând: "Îmbărbătează-te şi întăreşte-te, că tu eşti cel ce îi vei duce pe fiii lui Israel în ţara pentru care Domnul li S'a jurat, iar El va fi cu tine" .
\v 24 După ce Moise a isprăvit de scris în carte până la capăt toate cuvintele acestei Legi,
\v 25 le-a poruncit leviţilor care purtau chivotul legământului Domnului, zicând:
\v 26 "Luaţi Cartea acestei Legi şi puneţi-o alături de chivotul legământului Domnului, Dumnezeului vostru, şi va fi ea acolo spre mărturie'ntru tine.
\v 27 Că Eu îţi cunosc îndărătnicia şi'nvârtoşarea cerbicei; că, dacă acum, când eu sunt cu voi încă viu, I-aţi stat împotrivă lui Dumnezeu, cum veţi fi altfel după moartea mea?
\v 28 Aduceţi-i la mine pe mai-marii seminţiilor voastre şi pe bătrânii voştri şi pe judecătorii voştri şi pe condeierii voştri, pentru ca'n auzul lor să rostesc toate cuvintele acestea şi să le pun înainte-le ca martori cerul şi pământul.
\v 29 Că ştiu eu că după moartea mea veţi face tot felul de nelegiuiri şi vă veţi abate de la calea pe care v'am poruncit-o; în zilele cele de apoi vă vor ajunge relele, pentru că voi veţi face răul în faţa Domnului şi-L veţi mânia cu lucrul mâinilor voastre".
\v 30 Şi'n auzul întregii adunări a lui Israel a rostit Moise cuvintele cântării acesteia, până la sfârşit:
\c 32
\p
\v 1 "Ia aminte, cerule, şi voi grăi, graiuri din gura mea audă pământul!
\v 2 Rostirea să mi-o aştepte ca pe-o ploaie, ca roua să mi se pogoare cuvintele, ca ploaia răpăind pe păşune, ca bruma pălind pe căpiţe .
\v 3 Că numele Domnului l-am chemat, daţi slavă Dumnezeului nostru!
\v 4 Dumnezeu: adevărate-s lucrurile Sale, toate căile Lui sunt drepte. Credincios e Dumnezeu, nedreptate nu se află'ntru El; drept şi sfânt este Domnul.
\v 5 Greşit-au: nu sunt ai Săi fiii cei cu prihană - neam îndărătnic şi răzvrătit.
\v 6 Cu acestea-I răsplătiţi voi Domnului, popor nebun şi nemintos?! Oare nu e El, Tatăl tău, Cel ce te-a agonisit, Cel ce te-a făcut şi te-a zidit?
\v 7 Aduceţi-vă aminte de zilele veacului, socotiţi anii'ndărăt din neam în neam; întreabă-l pe tatăl tău şi-ţi va povesti, întreabă-i pe bătrânii tăi şi-ţi vor spune :
\v 8 Atunci când Cel-Preaînalt a împărţit neamurile, când i-a semănat pe fiii lui Adam, a pus hotarele neamurilor după numărul îngerilor lui Dumnezeu ;
\v 9 partea Domnului a devenit poporul lui Iacob, partea lui de moştenire, Israel.
\v 10 Îndestulatu-l-a pe el în pustie, în arzătoare sete, în loc fără apă, împrejmuitu-l-a şi l-a călăuzit şi l-a păzit ca pe lumina ochiului Său.
\v 11 Ca un vultur ce-şi umbreşte cuibul întinzându-şi dorul aripelor spre pui, aşa i-a luat ducându-i pe grumajii Săi .
\v 12 Domnul singur i-a povăţuit, dumnezeu străin nu s'a aflat cu ei.
\v 13 Urcatu-i-a pe ei la tăria pământului, cu roada ţarinilor i-a hrănit; miere din piatră supt-au şi untdelemn din stâncă vârtoasă ,
\v 14 unt de vacă şi lapte de oaie cu grăsimea mieilor şi-a berbecilor , a viţeilor şi-a iezilor, cu grăsime din măduva grâului; şi sânge de strugure-au băut: vin.
\v 15 A mâncat Iacob şi s'a săturat şi s'a lepădat de Cel-Iubit, s'a îngroşat, s'a îngrăşat şi s'a lăbărţat şi L-a părăsit pe Dumnezeu Cel ce l-a făcut şi s'a'ndepărtat de la Dumnezeu, mântuitorul său.
\v 16 Mâniatu-M'a'ntru [dumnezei] străini , întru urâciunile lor M'a amărât;
\v 17 el nu lui Dumnezeu I-a adus jertfe, ci diavolilor le-a adus, dumnezeilor pe care ei nu i-au ştiut, cei noi şi de curând veniţi, pe care părinţii lor nu i-au ştiut.
\v 18 Pe Dumnezeu Cel ce te-a născut L-ai părăsit şi L-ai uitat pe Dumnezeul Care te hrăneşte.
\v 19 Văzut-a Domnul şi S'a stârnit şi prin mânie S'a'ntărâtat asupra fiilor şi fiicelor Sale.
\v 20 Şi a zis: - Întoarce-voi faţa Mea de la ei şi le voi arăta cum va fi la urmă; că neam îndărătnic e acesta, fii lipsiţi de credincioşie.
\v 21 Ei Mi-au întărâtat gelozia prin cei ce nu sunt Dumnezeu, mânia Mi-au aprins-o prin idolii lor; le voi întărâta şi Eu gelozia prin cei ce nu-s popor, printr'un popor nerod îi voi obijdui .
\v 22 Că foc s'a aprins din mânia Mea; arde-va pân'la iadul cel mai de jos, va mistui pământul şi roadele lui, temeliile munţilor le va pârjoli.
\v 23 Rele voi aduna asupră-le şi'ntru ei Îmi voi sfârşi săgeţile toate.
\v 24 Sleiţi vor fi de foame şi de păsări hulpave şi de nevindecată gârbovire; dinţi de fiară voi trimite'mpotriva lor, cu mânia târâtoarelor pământului.
\v 25 Din afară-i va stârpi sabia, din lăuntrul cămărilor, frica: pe tânăr şi pe fecioară, pe sugar şi pe bătrânul de-alături.
\v 26 Zis-am: Îi voi împrăştia şi voi face să piară amintirea lor dintre oameni...
\v 27 Aceasta, dacă n'ar fi mânia vrăjmaşilor, ca nu cumva aceştia să dăinuie prea mult ca nu cumva potrivnicii să sară-asupra lor şi să zică: - Mâna noastră'naltă este şi nu Domnul a făcut acestea toate...
\v 28 Că-i neam ce şi-a pierdut capul, în ei nu e ştiinţă;
\v 29 ei n'au gândit ca să'nţeleagă: cum să le ia pe toate din veac ce va să vină.
\v 30 Cum oare va fugări unul o mie şi doi vor goni zece mii, dacă Dumnezeu nu Şi-ar fi luat mâna de pe ei, dacă Domnul nu i-ar fi lăsat?
\v 31 Că dumnezeii lor nu sunt ca Dumnezeul nostru, iată ceea ce duşmanii noştri nu pot să priceapă.
\v 32 Că via lor este din via Sodomei, viţa lor, din viţa Gomorei; strugurele lor, strugure de fiere, poamă le e de amărăciune;
\v 33 vinul lor, suflare de balaur, suflare de aspidă ne'mblânzită.
\v 34 Oare nu sunt acestea, iată, adunate la Mine, pecetluite'n vistieriile Mele?
\v 35 În ziua răzbunării voi plăti, la vremea când piciorul lor va luneca; fiindcă aproape-i ziua pieirii lor, ceea ce vi s'a pregătit e de faţă.
\v 36 Că Domnul îl va judeca pe poporul Său şi Se va pleca spre robii Săi văzându-i vlăguiţi şi părăsiţi în primejdii şi neputincioşi.
\v 37 Atunci a zis Domnul: - Unde sunt dumnezeii lor spre care au nădăjduit,
\v 38 din ale căror jertfe voi mâncaţi grăsimea şi din ale căror turnări beţi vinul? Scoală-se şi să vă ajute şi să vă fie paveze!
\v 39 Vedeţi, vedeţi că Eu sunt şi că'n afară de Mine nu este un alt Dumnezeu; Eu voi ucide şi voi face viu, Eu voi răni şi voi vindeca şi nu-i nimeni care să scoată din mâinile Mele.
\v 40 Că mâna Mea Mi-o voi ridica în cer şi pe dreapta Mea Mă voi jura şi voi zice: - Viu sunt Eu în veac!
\v 41 Că sabia ca pe un fulger Mi-o voi ascuţi şi mâna Mea va prinde'ntr'însa judecata şi cu pedeapsă voi plăti vrăjmaşilor Mei, şi celor ce Mă urăsc le voi plăti.
\v 42 Săgeţile Mi le voi îmbăta de sânge şi sabia Mea carne va mânca şi sânge de răniţi şi de robiţi, din capetele capilor duşmani.
\v 43 Veseliţi-vă, voi, ceruri, împreună cu El, Lui să I se'nchine toţi fiii lui Dumnezeu! Veseliţi-vă, voi, neamuri, împreună cu poporul Său, întărească-se pentru El toţi îngerii lui Dumnezeu! Că El va răzbuna sângele fiilor Săi şi cu răzbunare le va plăti vrăjmaşilor Săi, şi celor ce-L urăsc le va plăti şi va curăţi Domnul pământul poporului Său".
\v 44 Moise a scris această cântare în chiar ziua aceea şi i-a pus pe fiii lui Israel s'o înveţe. Şi a venit Moise şi a grăit toate cuvintele acestei Legi în auzul poporului, el şi Iosua, fiul lui Navi.
\v 45 Iar după ce Moise a sfârşit de spus toate cuvintele acestea în faţa'ntregului Israel, le-a zis:
\v 46 "Puneţi la inimă toate cuvintele pe care vi le mărturisesc eu astăzi şi porunciţi-le fiilor voştri să păzească şi să plinească toate cuvintele acestei Legi;
\v 47 că ea nu-i pentru voi doar o vorbă goală, ci e însăşi viaţa voastră, şi prin cuvântul acesta vă veţi îndelunga zilele pe pământul spre care treceţi Iordanul ca să-l moşteniţi".
\v 48 Tot în ziua aceea a grăit Domnul cu Moise, zicând:
\v 49 "Suie-te în muntele acesta Abarim, muntele Nebo, care este în ţara Moabului, faţă'n faţă cu Ierihonul, şi vezi ţara Canaanului, pe care-o dau eu ca moştenire fiilor lui Israel,
\v 50 şi mori acolo, în muntele pe care te sui, şi te adaugă la poporul tău, în acelaşi chip în care Aaron, fratele tău, a murit în muntele Hor şi s'a adăugat la poporul său,
\v 51 pentru că n'aţi ascultat de cuvântul Meu în mijlocul fiilor lui Israel, la apa Meribei, la Cadeş, în pustia Sin, pentru că nu M'aţi arătat pe Mine sfânt întru fiii lui Israel;
\v 52 că vei vedea ţara cum îţi stă'nainte, dar într'însa nu vei intra" .
\c 33
\p
\v 1 Şi iată binecuvântarea cu care Moise, omul lui Dumnezeu , i-a binecuvântat pe fiii lui Israel înainte ca el să fi murit.
\v 2 Şi a zis: "Din Sinai venit-a Domnul şi din Seir ni S'a arătat; din muntele Paran şi din Cadeş S'a sârguit cu zeci de mii de îngeri: de-a dreapta Sa, împreună cu El.
\v 3 El Şi-a cruţat poporul: toţi cei sfinţiţi , sub mâinile Tale, sub Tine se află. Din cuvintele Lui au primit Legea
\v 4 pe care ne-a poruncit-o nouă Moise, moştenire adunărilor lui Iacob.
\v 5 Rege va fi întru cel-iubit, că s'au adunat mai-marii neamurilor împreună cu seminţiile lui Israel.
\v 6 Să trăiască Ruben şi să nu moară; şi Simeon să fie mult la număr!"
\v 7 Şi iată pentru Iuda: "Ascultă, Doamne, glasul lui Iuda, şi fă-l să vină la poporul său; mâinile sale-l vor face osebit, Tu îi vei fi ajutor împotriva vrăjmaşilor lui".
\v 8 Iar lui Levi i-a zis: "Lui Levi daţi-i Urimul său şi Tumimul său , bărbatului celui cuvios pe care [Domnul] l-a'ncercat la Masa şi l-a certat la apa Meribei;
\v 9 celui ce-i zice tatălui său şi mamei sale: - Nu te-am văzut!..., şi pe fraţii săi nu i-a cunoscut şi pe fiii săi nu i-a ştiut. Că ei au păzit cuvintele Tale şi au ţinut legământul Tău;
\v 10 îi vor arăta lui Iacob hotărârile Tale şi Legea ta lui Israel; de teama mâniei Tale pune-vor de-a pururi tămâie pe jertfelnicul Tău.
\v 11 Binecuvintează, Doamne, puterea lui şi primeşte lucrurile mâinilor lui; frânge şalele vrăjmaşilor săi ce se ridică împotriva lui şi pe ale celor ce-l urăsc: să nu se mai ridice!"
\v 12 Iar lui Veniamin i-a zis: "Iubit de Domnul, fără de frică va locui: Dumnezeu în toată ziua umbreşte deasupră-i, între umerii săi S'a odihnit .
\v 13 Lui Iosif i-a zis: "Din binecuvântarea Domnului pământul lui, din roadele cerului şi din rouă şi din adâncurile izvoarelor de jos;
\v 14 din roadele pe care soarele şi luna le fac să odrăslească,
\v 15 din ce-i mai bun al munţilor bătrâni, din ce-i mai bun al dealurilor veşnice,
\v 16 din roadele îmbelşugatului pământ. [Darurile] plăcute Celui ce S'a arătat în rug să vină peste capul lui Iosif, pe creştetul celui mărit între fraţi.
\v 17 Cel întâi-născut al taurului , lui fie-i frumuseţea; şi coarnele inorogului , coarnele lui - cu ele va împunge neamurile pân'la marginea pământului. Acestea sunt zecile de mii ale lui Efraim, acestea sunt miile lui Manase".
\v 18 Iar lui Zabulon i-a zis: "Veseleşte-te, Zabulon, în ieşirea ta, şi tu, Isahar, în corturile tale!
\v 19 Neamuri vor surpa şi [numele Domnului] acolo-l veţi chema şi veţi jertfi jertfele dreptăţii; că vei suge bogăţia mării şi mărfurile celor ce locuiesc pe ţărmuri".
\v 20 Lui Gad i-a zis: "Binecuvântat este Cel ce lărgeşte hotarele lui Gad; ca un leu s'a odihnit, sfărâmând braţul şi capul.
\v 21 El şi-a văzut pârga, fiindcă acolo li s'a'mpărţit moşie căpeteniilor celor ce s'au adunat împreună cu mai-marii popoarelor. Dreptate a făcut Domnul, şi judecata Sa cu Israel".
\v 22 Iar lui Dan i-a zis: "Dan, pui de leu care se aruncă din Vasan".
\v 23 Lui Neftali i-a zis: "Neftali, saţul roadelor celor bineprimite, sătul de binecuvântarea Domnului, Marea şi Miazăziua va moşteni".
\v 24 Lui Aşer i-a zis: "Binecuvântat fie Aşer între fii; bineprimit va fi de fraţii săi, piciorul său în untdelemn şi-l va întinge:
\v 25 fier şi aramă-i vor fi încălţările; tăria ta, cât zilele tale!
\v 26 Nimeni nu-i ca Dumnezeul celui-iubit, Cel ce merge pe ceruri ca să-ţi vină'n ajutor, Cel ce'ntru tărie-i plin de strălucire .
\v 27 Puterea lui Dumnezeu te va acoperi; jos, sub tăria braţelor veşnice îl va izgoni de la faţa ta pe vrăjmaş, zicând: - Piei!...
\v 28 Şi va locui Israel fără frică singur pe moşia lui Iacob, moşie cu grâu şi cu vin şi cu cerul doldora de rouă.
\v 29 Ferice de tine, Israele! Care popor este asemenea ţie, mântuit de Domnul?: cu pavăză te va ocroti Cel ce te ajută; sabia ta, lauda ta! Vrăjmaşii tăi te vor înşela, dar tu vei călca peste grumajii lor!"
\c 34
\p
\v 1 Şi s'a suit Moise din şesurile Moabului în muntele Nebo, pe vârful Fazga, care este faţă'n faţă cu Ierihonul. Şi Domnul i-a arătat tot ţinutul Galaad, până la Dan,
\v 2 şi tot ţinutul lui Neftali şi tot ţinutul lui Efraim şi al lui Manase şi tot ţinutul lui Iuda, până la marea de dincolo de zare ,
\v 3 şi Neghebul şi împrejururile Ierihonului, cetatea Palmierilor, până la Ţoar.
\v 4 Şi a zis Domnul către Moise: "Iată ţara pentru care M'am jurat lui Avraam, lui Isaac şi lui Iacob, zicând: - Seminţiei tale o voi da... Iată, le-am arătat-o ochilor tăi; dar tu într'însa nu vei intra!"
\v 5 Şi a murit Moise, robul lui Dumnezeu, acolo, în ţinutul Moabului, după cum îi spusese Domnul.
\v 6 Şi l-au îngropat în vale, în ţinutul Moabului, aproape de templul lui Peor , dar mormântul său nimeni nu-l ştie, nici până'n ziua de astăzi .
\v 7 Şi era Moise de o sută douăzeci de ani când a murit; vederea nu i se înnegurase, nici gura nu i se zbârcise.
\v 8 Şi l-au plâns fiii lui Israel pe Moise, în şesurile Moabului, la Iordan, aproape de Ierihon, timp de treizeci de zile, până s'au sfârşit zilele jelitului în plângerea după Moise.
\v 9 Iar Iosua, fiul lui Navi, s'a umplut de duhul înţelepciunii, pentru că Moise îşi pusese mâinile peste el . Iar fiii lui Israel i s'au supus şi au făcut aşa precum Domnul poruncise prin Moise.
\v 10 Şi nu s'a mai ridicat în Israel prooroc ca Moise, pe care Domnul să-l fi cunoscut faţă către faţă ,
\v 11 întru toate semnele şi minunile pe care Domnul l-a trimis să le facă în ţara Egiptului, lui Faraon şi slugilor lui şi ţării lui întregi,
\v 12 precum şi'ntru minunile cele mari şi'ntru mâna cea tare pe care Moise le-a săvârşit în faţa'ntregului Israel.