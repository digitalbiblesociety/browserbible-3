<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 28 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 28</a><a class="prev" href="R227.html">&lt;</a>
<a class="home" href="index.html">=</a>
<a class="next" href="R229.html">&gt;</a>
</div></div>
<div class="section chapter R2 R228 ron_roa ron " dir="ltr" lang="ro" data-id="R228" data-nextid="R229" data-previd="R227">
<div class="c">28</div>
<div class="p">
<span class="v-num v-1">1&nbsp;</span><span class="v R228_1" data-id="R228_1">Ahaz avea douăzeci de ani când a început să domnească; şi a domnit în Ierusalim vreme de şaisprezece ani. El însă nu a făcut ceea ce e drept în ochii Domnului, aşa cum făcuse David, părintele său,</span>
<span class="v-num v-2">2&nbsp;</span><span class="v R228_2" data-id="R228_2">ci a umblat în căile regilor lui Israel, că până şi chipuri cioplite le-a făcut idolilor lor</span>
<span class="v-num v-3">3&nbsp;</span><span class="v R228_3" data-id="R228_3">şi le-a adus idolilor jertfe în valea lui Hinom şi i-a trecut pe fiii săi prin foc, după urâciunile neamurilor păgâne pe care Domnul le alungase din faţa fiilor lui Israel;</span>
<span class="v-num v-4">4&nbsp;</span><span class="v R228_4" data-id="R228_4">şi aducea tămâieri pe înălţimi şi pe acoperişuri şi sub fiece copac umbros.</span>
<span class="v-num v-5">5&nbsp;</span><span class="v R228_5" data-id="R228_5">Dar Domnul l-a dat în mâna regelui Siriei; acela l-a lovit şi a luat din regatul său o mare mulţime de robi, pe care i-a dus în Damasc. De asemenea, l-a dat şi în mâna regelui lui Israel, care l-a lovit cu mare măcel;</span>
<span class="v-num v-6">6&nbsp;</span><span class="v R228_6" data-id="R228_6">căci Pecah, fiul lui Remalia, regele lui Israel, a ucis în Iuda o sută douăzeci de mii de viteji într'o singură zi; aceasta, din pricină că aceia Îl părăsiseră pe Domnul, Dumnezeul părinţilor lor.</span>
<span class="v-num v-7">7&nbsp;</span><span class="v R228_7" data-id="R228_7">Iar Zicri, viteazul din Efraim, l-a ucis pe Maaseia, fiul regelui, pe Azricam, căpetenia casei sale, şi pe Elcana, locţiitorul regelui.</span>
<span class="v-num v-8">8&nbsp;</span><span class="v R228_8" data-id="R228_8">Fiii lui Israel au robit atunci - dintre fraţii lor - trei sute de mii (femei, fii şi fiice) şi i-au prădat de multe bunuri şi au dus prăzile în Samaria.</span>
<span class="v-num v-9">9&nbsp;</span><span class="v R228_9" data-id="R228_9">Dar acolo se afla un profet al Domnului, care se numea Obed. El a ieşit în întâmpinarea oastei celor ce veneau la Samaria şi le-a zis: "Iată, mânia Domnului, Dumnezeului părinţilor voştri, e peste [fiii lui] Iuda; El i-a dat în mâinile voastre, iar voi i-aţi ucis cu atâta cruzime încât aceasta a ajuns pân' la ceruri.</span>
<span class="v-num v-10">10&nbsp;</span><span class="v R228_10" data-id="R228_10">Iar acum, voi spuneţi că pe fiii lui Iuda şi pe ai Ierusalimului să-i ţineţi ca robi şi roabe. Iată, oare nu sunt eu cu voi spre a mărturisi pentru Domnul, Dumnezeul vostru?</span>
<span class="v-num v-11">11&nbsp;</span><span class="v R228_11" data-id="R228_11">Şi acum, ascultaţi la mine: Întoarceţi înapoi pe aceia din fraţii voştri pe care i-aţi luat robi; că aprinderea mâniei Domnului e peste voi".</span>
<span class="v-num v-12">12&nbsp;</span><span class="v R228_12" data-id="R228_12">Atunci mai-marii fiilor lui Efraim: Azaria, fiul lui Iohanan, Berechia, fiul lui Meşilemot, Iezechia, fiul lui Şalum, şi Amasa, fiul lui Hadlai, s'au ridicat împotriva celor ce se întorceau de la război</span>
<span class="v-num v-13">13&nbsp;</span><span class="v R228_13" data-id="R228_13">şi le-au zis: "Să nu-i aduceţi la noi pe robii aceştia, ca să nu punem asupră-ne un păcat împotriva Domnului! Avem noi destule păcate şi vinovăţii, nu mai adăugaţi voi altele; că mare e păcatul nostru, iar aprinderea mâniei Domnului e peste Israel".</span>
<span class="v-num v-14">14&nbsp;</span><span class="v R228_14" data-id="R228_14">Aşa că războinicii i-au lăsat pe robi, precum şi prăzile, în faţa mai-marilor şi a întregii adunări.</span>
<span class="v-num v-15">15&nbsp;</span><span class="v R228_15" data-id="R228_15">Atunci oamenii pomeniţi mai sus s'au ridicat şi i-au luat în primire pe robi: pe toţi cei goi i-au îmbrăcat din prăzi: le-au dat îmbrăcăminte şi încălţăminte şi le-au dat să mănânce şi să bea; şi le-au dat untdelemn să se ungă, iar pe toţi cei slăbiţi i-au ajutat cu asini; şi i-au dus la Ierihon, cetatea finicilor, la fraţii lor, după care s'au întors în Samaria.</span>
<span class="v-num v-16">16&nbsp;</span><span class="v R228_16" data-id="R228_16">În vremea aceea, regele Ahaz a trimis la regele Asiriei ca să-l ajute în următoarea împrejurare:</span>
<span class="v-num v-17">17&nbsp;</span><span class="v R228_17" data-id="R228_17">Idumeii se ridicaseră împotrivă-i şi loviseră Iuda şi luaseră o mulţime de robi.</span>
<span class="v-num v-18">18&nbsp;</span><span class="v R228_18" data-id="R228_18">De asemenea, năvăliseră şi Filistenii în cetăţile ţinuturilor de la şes şi de la miazăzi ale lui Iuda şi luaseră Bet-Şemeşul şi Aialonul şi Ghederotul şi Soco, cu satele lor, şi Timna cu satele ei şi Ghimzo cu satele ei şi se aşezaseră acolo;</span>
<span class="v-num v-19">19&nbsp;</span><span class="v R228_19" data-id="R228_19">fiindcă Domnul îl umilise pe Iuda din pricina lui Ahaz, regele lui Iuda, de vreme ce acesta se îndepărtase mult de Domnul.</span>
<span class="v-num v-20">20&nbsp;</span><span class="v R228_20" data-id="R228_20">Şi a venit împotrivă-i Tiglatfalasar, regele Asiriei, şi l-a bătut.</span>
<span class="v-num v-21">21&nbsp;</span><span class="v R228_21" data-id="R228_21">Atunci Ahaz a luat bunurile din templul Domnului şi din casa regelui şi dintr'ale dregătorilor şi i le-a dat regelui Asiriei, dar aceasta nu i-a fost de nici un folos,</span>
<span class="v-num v-22">22&nbsp;</span><span class="v R228_22" data-id="R228_22">ci mai mare necaz i-a făcut; aşa fiind, el din ce în ce mai mult se îndepărta de Domnul. Şi a zis regele Ahaz:</span>
<span class="v-num v-23">23&nbsp;</span><span class="v R228_23" data-id="R228_23">"Voi căuta spre dumnezeii Damascului, cei care m'au bătut". Şi a zis: "De vreme ce dumnezeii regelui Sirienilor le-a ajutat lor, eu le voi aduce jertfă, iar ei îmi vor ajuta mie". Dar ei i-au devenit piatră de poticnire, lui şi'ntregului Israel.</span>
<span class="v-num v-24">24&nbsp;</span><span class="v R228_24" data-id="R228_24">Ahaz a înlăturat vasele din templul Domnului şi le-a sfărâmat şi a închis uşile templului Domnului şi şi-a făcut altare în fiece colţ al Ierusalimului;</span>
<span class="v-num v-25">25&nbsp;</span><span class="v R228_25" data-id="R228_25">şi'n multe din cetăţile lui Iuda, în fiecare, a făcut înălţimi de pe care să li se ardă tămâie dumnezeilor străini; şi aşa L-au mâniat ei pe Domnul, Dumnezeul părinţilor lor.</span>
<span class="v-num v-26">26&nbsp;</span><span class="v R228_26" data-id="R228_26">Celelalte întâmplări ale lui Ahaz şi faptele lui, atât cele dintâi cât şi cele din urmă, iată că ele sunt scrise în Cartea Regilor lui Iuda şi ai lui Israel.</span>
<span class="v-num v-27">27&nbsp;</span><span class="v R228_27" data-id="R228_27">Şi a adormit Ahaz împreună cu părinţii lui; şi l-au îngropat în cetatea lui David, dar nu l-au pus în cimitirul regilor lui Israel; iar în locul lui a domnit Iezechia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R227.html">&lt;</a>
<a class="home" href="index.html">=</a>
<a class="next" href="R229.html">&gt;</a>
</div></div>
</body>
</html>