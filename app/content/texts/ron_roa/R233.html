<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 33 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 33</a><a class="prev" href="R232.html">&lt;</a>
<a class="home" href="index.html">=</a>
<a class="next" href="R234.html">&gt;</a>
</div></div>
<div class="section chapter R2 R233 ron_roa ron " dir="ltr" lang="ro" data-id="R233" data-nextid="R234" data-previd="R232">
<div class="c">33</div>
<div class="p">
<span class="v-num v-1">1&nbsp;</span><span class="v R233_1" data-id="R233_1">Manase avea doisprezece ani când a început să domnească; şi a domnit în Ierusalim vreme de cincizeci şi cinci de ani.</span>
<span class="v-num v-2">2&nbsp;</span><span class="v R233_2" data-id="R233_2">El a făcut ceea ce e rău în ochii Domnului, urmând urâciunile neamurilor pe care Domnul le-a izgonit din faţa fiilor lui Israel.</span>
<span class="v-num v-3">3&nbsp;</span><span class="v R233_3" data-id="R233_3">El a zidit la loc înălţimile pe care le dărâmase Iezechia, tatăl său, şi le-a ridicat baalilor stâlpi şi a făcut tufişuri şi s'a închinat la toată "oştirea cerului" şi tuturor le-a slujit;</span>
<span class="v-num v-4">4&nbsp;</span><span class="v R233_4" data-id="R233_4">şi a zidit un altar în templul Domnului - acela despre care Domnul a zis: "În Ierusalim va fi numele Meu în veac" -,</span>
<span class="v-num v-5">5&nbsp;</span><span class="v R233_5" data-id="R233_5">iar în cele două curţi ale templului Domnului a zidit altare pentru toată "oştirea cerului";</span>
<span class="v-num v-6">6&nbsp;</span><span class="v R233_6" data-id="R233_6">şi pe fiii săi i-a trecut prin foc în valea Ben-Hinom, a ghicit, a vrăjit, a adus oameni care se îndeletniceau cu chemarea morţilor, precum şi vrăjitori, făcând astfel multe rele în faţa Domnului, ca să-L întărâte;</span>
<span class="v-num v-7">7&nbsp;</span><span class="v R233_7" data-id="R233_7">iar idolul şi chipul turnat pe care le făcuse le-a aşezat în templul lui Dumnezeu, aceea despre care Dumnezeu spusese către David şi către Solomon, fiul acestuia: "În această casă şi în Ierusalimul pe care Eu l-am ales din toate seminţiile lui Israel, aici Îmi voi pune numele pe veci;</span>
<span class="v-num v-8">8&nbsp;</span><span class="v R233_8" data-id="R233_8">şi nu voi mai urni piciorul lui Israel din ţara pe care Eu le-am dat-o părinţilor lor, dar numai dacă vor păzi tot ceea ce Eu am poruncit, adică după toată legea şi după poruncile şi judecăţile date prin mâna lui Moise".</span>
<span class="v-num v-9">9&nbsp;</span><span class="v R233_9" data-id="R233_9">Dar Manase i-a dus în rătăcire pe Iuda şi pe locuitorii Ierusalimului, ca să facă ei ce e rău mai mult decât toate neamurile pe care Domnul le-a alungat din faţa fiilor lui Israel.</span>
<span class="v-num v-10">10&nbsp;</span><span class="v R233_10" data-id="R233_10">Domnul a grăit către Manase şi către poporul său, dar ei nu L-au ascultat;</span>
<span class="v-num v-11">11&nbsp;</span><span class="v R233_11" data-id="R233_11">aşa că Domnul a adus asupra lor căpeteniile oastei regelui Asiriei, care l-au prins pe Manase cu arcanul şi l-au legat cu cătuşe şi l-au dus în Babilon.</span>
<span class="v-num v-12">12&nbsp;</span><span class="v R233_12" data-id="R233_12">Şi'n timp ce el se afla în necaz, a căutat spre faţa Domnului, Dumnezeului său, şi s'a smerit foarte în faţa Dumnezeului părinţilor săi.</span>
<span class="v-num v-13">13&nbsp;</span><span class="v R233_13" data-id="R233_13">Şi s'a rugat la El, iar El l-a auzit şi i-a ascultat strigarea şi l-a întors la Ierusalim, în regatul său, şi a cunoscut Manase că Domnul, El este Dumnezeu.</span>
<span class="v-num v-14">14&nbsp;</span><span class="v R233_14" data-id="R233_14">După aceea a zidit el zidul cel din afară al cetăţii lui David, de la miazăzi spre răsăritul Ghihonului, până la pârâu, la intrarea prin Poarta Peştilor, a înconjurat Ofelul, l-a înălţat foarte şi a aşezat căpetenii de oaste prin toate cetăţile întărite ale lui Iuda.</span>
<span class="v-num v-15">15&nbsp;</span><span class="v R233_15" data-id="R233_15">Şi a înlăturat dumnezeii străini şi idolul din templul Domnului şi toate altarele pe care le zidise în muntele templului Domnului, în Ierusalim şi în afara cetăţii.</span>
<span class="v-num v-16">16&nbsp;</span><span class="v R233_16" data-id="R233_16">Şi a dres la loc jertfelnicul Domnului şi a adus pe el jertfe de mântuire şi de laudă; şi le-a spus fiilor lui Iuda să-I slujească Domnului, Dumnezeului lui Israel.</span>
<span class="v-num v-17">17&nbsp;</span><span class="v R233_17" data-id="R233_17">Cu toate acestea, poporul încă mai aducea jertfe pe înălţimi, dar numai pentru Domnul, Dumnezeul său.</span>
<span class="v-num v-18">18&nbsp;</span><span class="v R233_18" data-id="R233_18">Cât despre celelalte fapte ale lui Manase, despre rugăciunea lui către Dumnezeu şi despre cuvintele văzătorilor pe care aceştia i le grăiau în numele Domnului, Dumnezeului lui Israel,</span>
<span class="v-num v-19">19&nbsp;</span><span class="v R233_19" data-id="R233_19">iată, ele se află în cuvintele rugăciunii lui, aşa cum Domnul l-a ascultat. Cât despre păcatele lui şi căderile lui şi despre locurile unde zidise înălţimi şi unde făcuse tufişuri şi idoli mai înainte de a se fi pocăit, iată, ele sunt scrise în Cartea Văzătorilor.</span>
<span class="v-num v-20">20&nbsp;</span><span class="v R233_20" data-id="R233_20">Şi a adormit Manase împreună cu părinţii săi şi l-au îngropat în grădina casei lui; iar în locul lui a domnit Amon, fiul său.</span>
<span class="v-num v-21">21&nbsp;</span><span class="v R233_21" data-id="R233_21">Amon avea douăzeci şi doi de ani când a început să domnească; şi a domnit în Ierusalim vreme de doi ani.</span>
<span class="v-num v-22">22&nbsp;</span><span class="v R233_22" data-id="R233_22">El a făcut ceea ce e rău în ochii Domnului, aşa cum făcuse Manase, tatăl său, şi aducea jertfe tuturor idolilor pe care-i făcuse Manase, tatăl său, şi le slujea.</span>
<span class="v-num v-23">23&nbsp;</span><span class="v R233_23" data-id="R233_23">Dar el nu s'a smerit în faţa Domnului, aşa cum se smerise Manase, tatăl său; căci Amon, fiul acestuia, şi-a înmulţit păcatul.</span>
<span class="v-num v-24">24&nbsp;</span><span class="v R233_24" data-id="R233_24">Şi servii săi au uneltit împotrivă-i şi l-au ucis în casa lui.</span>
<span class="v-num v-25">25&nbsp;</span><span class="v R233_25" data-id="R233_25">Dar poporul ţării i-a ucis pe cei ce uneltiseră împotriva regelui Amon; în locul acestuia l-au pus rege pe Iosia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R232.html">&lt;</a>
<a class="home" href="index.html">=</a>
<a class="next" href="R234.html">&gt;</a>
</div></div>
</body>
</html>