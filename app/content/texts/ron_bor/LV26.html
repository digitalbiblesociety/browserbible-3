<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>LEVITICUL 26 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LV.html">Biblia Ortodoxă Română Sinodală (2006)</a><a class="location" href="LV.html">LEVITICUL 26</a><a class="prev" href="LV25.html">&lt;</a>
<a class="home" href="index.html">=</a>
<a class="next" href="LV27.html">&gt;</a>
</div></div>
<div class="section chapter LV LV26 ron_bor ron " dir="ltr" lang="ro" data-id="LV26" data-nextid="LV27" data-previd="LV25">
<div class="c">26</div>
<div class="p">
<span class="v-num v-1">1&nbsp;</span><span class="v LV26_1" data-id="LV26_1">Să nu vă faceţi idoli, nici chipuri cioplite; nici stâlpi să nu vă ridicaţi; nici pietre cu chipuri cioplite cu dalta să nu vă aşezaţi în pământul vostru, ca să vă închinaţi la ele, că Eu sunt Domnul Dumnezeul vostru.</span>
<span class="v-num v-2">2&nbsp;</span><span class="v LV26_2" data-id="LV26_2">Zilele de odihnă ale Mele să le păziţi şi locaşul Meu cel sfânt să-l cinstiţi, că Eu sunt Domnul.</span>
<span class="v-num v-3">3&nbsp;</span><span class="v LV26_3" data-id="LV26_3">De veţi umbla după legile Mele şi de veţi păzi şi plini poruncile Mele,</span>
<span class="v-num v-4">4&nbsp;</span><span class="v LV26_4" data-id="LV26_4">Vă voi da ploaie la timp, pământul şi pomii îşi vor da roadele lor.</span>
<span class="v-num v-5">5&nbsp;</span><span class="v LV26_5" data-id="LV26_5">Treieratul vostru va ajunge până la culesul viilor, culesul viilor va ajunge până la semănat; veţi mânca pâinea voastră cu mulţumire şi veţi trăi în pământul vostru fără primejdie.</span>
<span class="v-num v-6">6&nbsp;</span><span class="v LV26_6" data-id="LV26_6">Voi trimite pace pe pământul vostru şi nimeni nu vă va tulbura; voi goni fiarele sălbatice şi sabia nu va trece prin pământul vostru.</span>
<span class="v-num v-7">7&nbsp;</span><span class="v LV26_7" data-id="LV26_7">Veţi alunga pe vrăjmaşii voştri şi vor cădea ucişi înaintea voastră.</span>
<span class="v-num v-8">8&nbsp;</span><span class="v LV26_8" data-id="LV26_8">Cinci din voi vor birui o sută şi o sută din voi vor goni zece mii şi vor cădea vrăjmaşii voştri de sabie înaintea voastră.</span>
<span class="v-num v-9">9&nbsp;</span><span class="v LV26_9" data-id="LV26_9">Căuta-voi spre voi şi vă voi binecuvânta; veţi avea copii, vă voi înmulţi şi voi fi statornic în legământul Meu cu voi.</span>
<span class="v-num v-10">10&nbsp;</span><span class="v LV26_10" data-id="LV26_10">Veţi mânca roadele vechi din anii trecuţi şi veţi da la o parte pe cele vechi pentru a face loc celor noi.</span>
<span class="v-num v-11">11&nbsp;</span><span class="v LV26_11" data-id="LV26_11">Voi aşeza locaşul Meu în mijlocul vostru şi sufletul Meu nu se va scârbi de voi.</span>
<span class="v-num v-12">12&nbsp;</span><span class="v LV26_12" data-id="LV26_12">Voi umbla printre voi, voi fi Dumnezeul vostru şi voi poporul Meu.</span>
<span class="v-num v-13">13&nbsp;</span><span class="v LV26_13" data-id="LV26_13">Eu sunt Domnul Dumnezeul vostru, Cel ce v-am scos din pământul Egiptului, ca să nu mai fiţi robi acolo; am sfărâmat jugul vostru şi v-am povăţuit cu fruntea ridicată.</span>
<span class="v-num v-14">14&nbsp;</span><span class="v LV26_14" data-id="LV26_14">Iar de nu Mă veţi asculta şi de nu veri păzi aceste porunci ale Mele,</span>
<span class="v-num v-15">15&nbsp;</span><span class="v LV26_15" data-id="LV26_15">De veţi dispreţui aşezămintele Mele şi de se va scârbi sufletul vostru de legile Mele, neîmplinind poruncile Mele, şi călcând legământul Meu,</span>
<span class="v-num v-16">16&nbsp;</span><span class="v LV26_16" data-id="LV26_16">Atunci şi Eu am să Mă port cu voi aşa: Voi trimite asupra voastră groaza, lingoarea şi frigurile, de care vi se vor secătui ochii şi vi se va istovi sufletul; veţi semăna seminţele în zadar şi vrăjmaşii voştri le vor mânca.</span>
<span class="v-num v-17">17&nbsp;</span><span class="v LV26_17" data-id="LV26_17">Îmi voi întoarce faţa împotriva voastră şi veţi cădea înaintea vrăjmaşilor voştri; vor domni peste voi duşmanii voştri şi veţi fugi când nimeni nu vă va alunga.</span>
<span class="v-num v-18">18&nbsp;</span><span class="v LV26_18" data-id="LV26_18">Dacă nici după toate acestea nu Mă veţi asculta, atunci înşeptit voi mări pedeapsa pentru păcatele voastre.</span>
<span class="v-num v-19">19&nbsp;</span><span class="v LV26_19" data-id="LV26_19">Voi frânge îndărătnicia voastră cea mândră şi cerul vostru îl voi face ca fierul, iar pământul vostru ca arama.</span>
<span class="v-num v-20">20&nbsp;</span><span class="v LV26_20" data-id="LV26_20">În zadar vă veţi cheltui puterile voastre, că pământul vostru nu-şi va da roadele sale, nici pomii din ţara voastră nu-şi vor da poamele lor.</span>
<span class="v-num v-21">21&nbsp;</span><span class="v LV26_21" data-id="LV26_21">Dacă şi după acestea veţi umbla împotriva Mea şi nu veţi vrea să Mă ascultaţi, atunci vă voi adăuga lovituri înşeptit pentru păcatele voastre;</span>
<span class="v-num v-22">22&nbsp;</span><span class="v LV26_22" data-id="LV26_22">Voi trimite asupra voastră fiarele câmpului, care vă vor lipsi de copii; vor prăpădi vitele voastre şi pe voi vă voi împuţina aşa, încât se vor pustii drumurile voastre.</span>
<span class="v-num v-23">23&nbsp;</span><span class="v LV26_23" data-id="LV26_23">Dacă nici după aceasta nu vă veţi îndrepta, împotrivindu-vă Mie,</span>
<span class="v-num v-24">24&nbsp;</span><span class="v LV26_24" data-id="LV26_24">Atunci şi Eu voi veni cu mânie asupra voastră şi vă voi lovi înşeptit pentru păcatele voastre.</span>
<span class="v-num v-25">25&nbsp;</span><span class="v LV26_25" data-id="LV26_25">Voi aduce asupra voastră sabie răzbunătoare, ca să răzbune legământul Meu. Iar dacă vă veţi ascunde în oraşele voastre, voi trimite asupra voastră molimă şi veţi fi daţi în mâinile vrăjmaşului.</span>
<span class="v-num v-26">26&nbsp;</span><span class="v LV26_26" data-id="LV26_26">Pâinea, care vă hrăneşte, o voi lua de la voi; zece femei vor coace pâine pentru voi într-un cuptor şi vor da pâinea voastră cu cântarul şi veţi mânca şi nu vă veţi sătura.</span>
<span class="v-num v-27">27&nbsp;</span><span class="v LV26_27" data-id="LV26_27">Dacă nici după aceasta nu Mă veţi asculta şi veţi păşi împotriva Mea,</span>
<span class="v-num v-28">28&nbsp;</span><span class="v LV26_28" data-id="LV26_28">Atunci şi Eu cu mânie voi veni asupra voastră şi vă voi pedepsi înşeptit pentru păcatele voastre;</span>
<span class="v-num v-29">29&nbsp;</span><span class="v LV26_29" data-id="LV26_29">Veţi mânca din carnea fiilor voştri şi din carnea fiicelor voastre.</span>
<span class="v-num v-30">30&nbsp;</span><span class="v LV26_30" data-id="LV26_30">Dărâma-voi înălţimile voastre şi voi strica stâlpii voştri; trupurile voastre le voi prăbuşi sub dărâmăturile idolilor voştri şi se va scârbi sufletul Meu de voi.</span>
<span class="v-num v-31">31&nbsp;</span><span class="v LV26_31" data-id="LV26_31">Oraşele voastre le voi preface în ruine, voi pustii locaşurile voastre cele sfinte şi nu voi mirosi miresmele plăcute ale jertfelor voastre.</span>
<span class="v-num v-32">32&nbsp;</span><span class="v LV26_32" data-id="LV26_32">Pustii-voi pământul vostru aşa încât să se mire de el vrăjmaşii voştri care se vor aşeza pe el;</span>
<span class="v-num v-33">33&nbsp;</span><span class="v LV26_33" data-id="LV26_33">Iar pe voi vă voi risipi printre popoare; în urma voastră Îmi voi ridica sabia şi va fi pământul vostru pustiu şi oraşele voastre dărâmate.</span>
<span class="v-num v-34">34&nbsp;</span><span class="v LV26_34" data-id="LV26_34">Atunci pământul se va bucura de odihnele sale în zilele pustiirii lui; când voi veţi fi în pământul vrăjmaşilor voştri, atunci pământul vostru se va odihni şi se va bucura de odihna lui.</span>
<span class="v-num v-35">35&nbsp;</span><span class="v LV26_35" data-id="LV26_35">În toate zilele pustiirii lui el se va odihni cât nu s-a odihnit în zilele de odihnă ale voastre, când locuiaţi voi în el.</span>
<span class="v-num v-36">36&nbsp;</span><span class="v LV26_36" data-id="LV26_36">Celor ce vor rămâne dintre voi le voi trimite în inimi frica în pământul vrăjmaşilor lor; până şi freamătul frunzei ce se clatină îi va pune pe fugă şi vor fugi ca de sabie şi vor cădea când nimeni nu-i va alunga.</span>
<span class="v-num v-37">37&nbsp;</span><span class="v LV26_37" data-id="LV26_37">Se vor călca unul pe altul, ca cei ce fug de sabie, când nimeni nu-i va urmări şi nu veţi avea putere să vă împotriviţi vrăjmaşilor voştri.</span>
<span class="v-num v-38">38&nbsp;</span><span class="v LV26_38" data-id="LV26_38">Veţi pieri printre popoare şi vă va înghiţi pământul vrăjmaşilor voştri.</span>
<span class="v-num v-39">39&nbsp;</span><span class="v LV26_39" data-id="LV26_39">Iar cei ce vor rămâne din voi se vor usca pentru păcatele lor în pământurile vrăjmaşilor. voştri, se vor usca şi pentru păcatele părinţilor lor.</span>
<span class="v-num v-40">40&nbsp;</span><span class="v LV26_40" data-id="LV26_40">Atunci îşi vor mărturisi fărădelegile lor şi fărădelegile părinţilor lor, cum au săvârşit ei nelegiuiri împotriva Mea şi au păşit împotriva Mea.</span>
<span class="v-num v-41">41&nbsp;</span><span class="v LV26_41" data-id="LV26_41">Pentru care şi Eu am venit cu mânie asupra lor şi i-am adus în pământul vrăjmaşilor lor; atunci se va supune inima lor cea netăiată împrejur şi vor suferi ei pentru nelegiuirile lor.</span>
<span class="v-num v-42">42&nbsp;</span><span class="v LV26_42" data-id="LV26_42">Şi Eu Îmi voi aduce aminte de legământul Meu cu Iacov, de legământul Meu cu Isaac, şi de legământul Meu cu Avraam Îmi voi aduce aminte şi de pământ îmi voi aduce aminte.</span>
<span class="v-num v-43">43&nbsp;</span><span class="v LV26_43" data-id="LV26_43">Când pământul va fi părăsit de ei şi el se va bucura de odihna lui, golit fiind de ei, şi ei vor suferi pentru fărădelegi şi pentru că au nesocotit legile Mele şi sufletul lor s-a scârbit de aşezământul Meu;</span>
<span class="v-num v-44">44&nbsp;</span><span class="v LV26_44" data-id="LV26_44">Când vor fi ei în pământul vrăjmaşilor, Eu nu-i voi dispreţui şi nu Mă voi scârbi de ei, aşa încât să-i pierd şi să stric legământul Meu cu ei, că Eu sunt Domnul Dumnezeul lor.</span>
<span class="v-num v-45">45&nbsp;</span><span class="v LV26_45" data-id="LV26_45">Îmi voi aminti de ei pentru legământul încheiat cu strămoşii lor, pe care i-am scos din pământul Egiptului, înaintea ochilor popoarelor, ca să fiu Dumnezeul lor. Eu sunt Domnul".</span>
<span class="v-num v-46">46&nbsp;</span><span class="v LV26_46" data-id="LV26_46">Acestea sunt aşezămintele, hotărârile şi legile pe care le-a aşezat Domnul între Sine şi fiii lui Israel prin Moise, pe Muntele Sinai.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LV25.html">&lt;</a>
<a class="home" href="index.html">=</a>
<a class="next" href="LV27.html">&gt;</a>
</div></div>
</body>
</html>