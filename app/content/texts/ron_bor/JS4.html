<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOSUA NAVI 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JS.html">Biblia Ortodoxă Română Sinodală (2006)</a><a class="location" href="JS.html">CARTEA LUI IOSUA NAVI 4</a><a class="prev" href="JS3.html">&lt;</a>
<a class="home" href="index.html">=</a>
<a class="next" href="JS5.html">&gt;</a>
</div></div>
<div class="section chapter JS JS4 ron_bor ron " dir="ltr" lang="ron" data-id="JS4" data-nextid="JS5" data-previd="JS3">
<div class="c">4</div>
<div class="p">
<span class="v-num v-1">1&nbsp;</span><span class="v JS4_1" data-id="JS4_1">După ce a isprăvit tot poporul de trecut Iordanul; a grăit Domnul către Iosua şi a zis:</span>
<span class="v-num v-2">2&nbsp;</span><span class="v JS4_2" data-id="JS4_2">"Ia din popor doisprezece bărbaţi, câte un om din fiecare seminţie,</span>
<span class="v-num v-3">3&nbsp;</span><span class="v JS4_3" data-id="JS4_3">Şi le porunceşte: "Luaţi din mijlocul Iordanului douăsprezece pietre, duceţi-le cu voi şi le puneţi în tabăra voastră, unde aveţi să tăbărâţi la noapte".</span>
<span class="v-num v-4">4&nbsp;</span><span class="v JS4_4" data-id="JS4_4">Şi a chemat Iosua doisprezece bărbaţi pe care şi-i alesese dintre fiii lui Israel, câte un om din fiecare seminţie,</span>
<span class="v-num v-5">5&nbsp;</span><span class="v JS4_5" data-id="JS4_5">Şi le-a zis: "Mergeţi înaintea chivotului Domnului Dumnezeului vostru, în mijlocul Iordanului, şi luaţi de acolo şi ridicaţi pe umerii voştri fiecare câte o piatră, după numărul celor douăsprezece seminţii ale lui Israel,</span>
<span class="v-num v-6">6&nbsp;</span><span class="v JS4_6" data-id="JS4_6">Ca să vă fie acestea puse pentru totdeauna ca semn în mijlocul vostru şi, când vă vor întreba mâine copiii voştri şi vor zice: Ce înseamnă aici pietrele acestea?</span>
<span class="v-num v-7">7&nbsp;</span><span class="v JS4_7" data-id="JS4_7">Atunci veţi spune fiilor voştri: Apele Iordanului s-au despărţit înaintea chivotului legământului Domnului a tot pământul, când acesta l-a trecut. Şi aşa pietrele acestea vor fi pentru fiii lui Israel amintire pentru vecie".</span>
<span class="v-num v-8">8&nbsp;</span><span class="v JS4_8" data-id="JS4_8">Şi au făcut fiii lui Israel aşa cum le-a poruncit Iosua: după ce au isprăvit fiii lui Israel de trecut Iordanul, au luat douăsprezece pietre din Iordan, precum Domnul poruncise lui Iosua, după numărul seminţiilor fiilor lui Israel şi le-au dus cu ei în tabără şi le-au pus acolo.</span>
<span class="v-num v-9">9&nbsp;</span><span class="v JS4_9" data-id="JS4_9">Iosua însă a pus alte douăsprezece pietre în mijlocul Iordanului, pe locul unde au stat picioarele preoţilor care duceau chivotul legământului Domnului, şi sunt acolo până în ziua de astăzi.</span>
<span class="v-num v-10">10&nbsp;</span><span class="v JS4_10" data-id="JS4_10">Preoţii care duceau chivotul Domnului au stat în mijlocul Iordanului până ce a isprăvit Iosua toate câte îi poruncise Domnul să spună poporului, cum poruncise Moise lui Iosua. Şi poporul a grăbit să treacă Iordanul.</span>
<span class="v-num v-11">11&nbsp;</span><span class="v JS4_11" data-id="JS4_11">Iar după ce a trecut tot poporul, a trecut şi chivotul Domnului şi preoţii au mers iarăşi în fruntea poporului.</span>
<span class="v-num v-12">12&nbsp;</span><span class="v JS4_12" data-id="JS4_12">Atunci au trecut şi fiii lui Ruben, fiii lui Gad şi jumătate din seminţia lui Manase, gata de război, înaintea fiilor lui Israel, cum le poruncise Moise.</span>
<span class="v-num v-13">13&nbsp;</span><span class="v JS4_13" data-id="JS4_13">Ca la patruzeci de mii de oameni înarmaţi pentru război au trecut înaintea Domnului, ca să lupte împotriva cetăţii Ierihonului.</span>
<span class="v-num v-14">14&nbsp;</span><span class="v JS4_14" data-id="JS4_14">În ziua aceea a preamărit Domnul pe Iosua înaintea a tot neamul lui Israel şi s-au temut de dânsul cât a trăit, cum se temuseră şi de Moise.</span>
<span class="v-num v-15">15&nbsp;</span><span class="v JS4_15" data-id="JS4_15">Apoi a grăit Domnul cu Iosua şi a zis:</span>
<span class="v-num v-16">16&nbsp;</span><span class="v JS4_16" data-id="JS4_16">"Porunceşte preoţilor care duc chivotul mărturiei Domnului, să iasă din Iordan".</span>
<span class="v-num v-17">17&nbsp;</span><span class="v JS4_17" data-id="JS4_17">Şi a poruncit Iosua preoţilor şi a zis: "Ieşiţi din Iordan!"</span>
<span class="v-num v-18">18&nbsp;</span><span class="v JS4_18" data-id="JS4_18">Şi cum au ieşit din Iordan preoţii, cei ce duceau chivotul legământului Domnului, şi şi-au pus picioarele pe uscat, apa Iordanului a pornit pe albia sa şi a curs ca mai înainte, până peste maluri.</span>
<span class="v-num v-19">19&nbsp;</span><span class="v JS4_19" data-id="JS4_19">Poporul a ieşit din Iordan în ziua a zecea a lunii întâi şi au tăbărât fiii lui Israel la Ghilgal, în partea de răsărit a Ierihonului.</span>
<span class="v-num v-20">20&nbsp;</span><span class="v JS4_20" data-id="JS4_20">Iar cele douăsprezece pietre pe care le luaseră ei din Iordan, le-a aşezat Iosua în Ghilgal.</span>
<span class="v-num v-21">21&nbsp;</span><span class="v JS4_21" data-id="JS4_21">Şi a zis fiilor lui Israel: "Când vă vor întreba fiii voştri mâine şi vor zice: Ce înseamnă aceste pietre?</span>
<span class="v-num v-22">22&nbsp;</span><span class="v JS4_22" data-id="JS4_22">Să spuneţi fiilor voştri: Israel a trecut prin Iordanul acesta, ca pe uscat,</span>
<span class="v-num v-23">23&nbsp;</span><span class="v JS4_23" data-id="JS4_23">Căci Domnul Dumnezeul vostru a secat apele Iordanului înaintea lor, până ce le-au trecut, cum făcuse Domnul Dumnezeul vostru şi cu Marea Roşie, pe care a secat-o Domnul Dumnezeul nostru înaintea noastră. până ce am trecut-o,</span>
<span class="v-num v-24">24&nbsp;</span><span class="v JS4_24" data-id="JS4_24">Ca să cunoască toate neamurile pământului că puterea Domnului este mare şi ca voi să vă temeţi de Domnul Dumnezeul vostru, în toată vremea".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS3.html">&lt;</a>
<a class="home" href="index.html">=</a>
<a class="next" href="JS5.html">&gt;</a>
</div></div>
</body>
</html>