<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 8 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 8</a><a class="prev" href="EX7.html">&lt;</a>
<a class="home" href="index.html">=</a>
<a class="next" href="EX9.html">&gt;</a>
</div></div>
<div class="section chapter EX EX8 ron_roa ron " dir="ltr" lang="ron" data-id="EX8" data-nextid="EX9" data-previd="EX7">
<div class="c">8</div>
<div class="p">
<span class="v-num v-1">1&nbsp;</span><span class="v EX8_1" data-id="EX8_1">Atunci a zis Domnul către Moise: "Intră la Faraon şi zi-i: - Aşa grăieşte Domnul: Dă-i drumul poporului Meu, ca să-Mi slujească.</span>
<span class="v-num v-2">2&nbsp;</span><span class="v EX8_2" data-id="EX8_2">Dar dacă nu vei vrea să-i dai drumul, iată că Eu voi lovi cu broaşte toate ţinuturile tale.</span>
<span class="v-num v-3">3&nbsp;</span><span class="v EX8_3" data-id="EX8_3">Nilul va colcăi de broaşte; ele se vor urca şi vor intra în casele tale, în odăile tale de dormit, pe paturile tale, în casele slugilor tale şi'ntr'ale poporului tău, în cuptoarele tale şi'n coveţile tale cu aluat;</span>
<span class="v-num v-4">4&nbsp;</span><span class="v EX8_4" data-id="EX8_4">pe tine, pe poporul tău şi pe toate slugile tale se vor urca broaşte".</span>
<span class="v-num v-5">5&nbsp;</span><span class="v EX8_5" data-id="EX8_5">Şi a zis Domnul către Moise: "Spune-i lui Aaron, fratele tău: - Întinde-ţi mâna cu toiagul tău peste râuri, peste şanţuri şi peste iazuri şi fă broaştele să se urce pe ţara Egiptului!"</span>
<span class="v-num v-6">6&nbsp;</span><span class="v EX8_6" data-id="EX8_6">Şi şi-a întins Aaron mâna peste apele Egiptului: broaştele s'au urcat şi au acoperit pământul Egiptului.</span>
<span class="v-num v-7">7&nbsp;</span><span class="v EX8_7" data-id="EX8_7">Dar la fel au făcut şi magii Egiptenilor prin vrăjile lor: au făcut broaştele să se urce pe pământul Egiptului.</span>
<span class="v-num v-8">8&nbsp;</span><span class="v EX8_8" data-id="EX8_8">Faraon i-a chemat atunci pe Moise şi pe Aaron şi a zis: "Rugaţi-vă Domnului pentru mine să'ndepărteze broaştele de la mine şi de la poporul meu, iar eu îi voi da drumul poporului, ca să-i jertfească Domnului!"</span>
<span class="v-num v-9">9&nbsp;</span><span class="v EX8_9" data-id="EX8_9">Moise însă a zis către Faraon: "Hotărăşte tu însuţi când să mă rog pentru tine, pentru slugile tale şi pentru poporul tău, ca să piară broaştele de la tine, de la poporul tău şi din casele voastre, şi numai în Nil să rămână".</span>
<span class="v-num v-10">10&nbsp;</span><span class="v EX8_10" data-id="EX8_10">Iar el a zis: "Mâine". Zis-a [Moise]: "Fie după cuvântul tău, ca să ştii că nimeni nu este ca Domnul, Dumnezeul nostru.</span>
<span class="v-num v-11">11&nbsp;</span><span class="v EX8_11" data-id="EX8_11">Se vor îndepărta broaştele de la tine, din casele tale, de prin curţi, de la slugile tale şi de la poporul tău, şi numai în Nil vor rămâne".</span>
<span class="v-num v-12">12&nbsp;</span><span class="v EX8_12" data-id="EX8_12">Moise şi Aaron au ieşit apoi de la Faraon, iar Moise a strigat către Domnul ca să piară broaştele, aşa cum îi făgăduise lui Faraon.</span>
<span class="v-num v-13">13&nbsp;</span><span class="v EX8_13" data-id="EX8_13">Şi a făcut Domnul după cuvântul lui Moise şi au murit broaştele de prin case, de prin curţi şi de prin ţarini;</span>
<span class="v-num v-14">14&nbsp;</span><span class="v EX8_14" data-id="EX8_14">şi le-au adunat grămezi-grămezi şi s'a'mpuţit pământul.</span>
<span class="v-num v-15">15&nbsp;</span><span class="v EX8_15" data-id="EX8_15">Văzând însă Faraon că se câştigă timp, şi-a îngreuiat inima şi nu i-a ascultat, aşa cum spusese Domnul.</span>
<span class="v-num v-16">16&nbsp;</span><span class="v EX8_16" data-id="EX8_16">Atunci a zis Domnul către Moise: "Spune-i lui Aaron: - Întinde-ţi mâna cu toiagul şi loveşte ţărâna pământului şi vor fi ţânţari pe oameni, pe vite şi'n tot pământul Egiptului".</span>
<span class="v-num v-17">17&nbsp;</span><span class="v EX8_17" data-id="EX8_17">Aaron şi-a întins mâna cu toiagul şi a lovit ţărâna pământului şi au fost atunci ţânţari pe oameni şi pe vite. În toată ţara Egiptului, toată ţărâna pământului se făcuse ţânţari.</span>
<span class="v-num v-18">18&nbsp;</span><span class="v EX8_18" data-id="EX8_18">Au încercat şi magii prin vrăjile lor să scoată ţânţari, dar n'au fost în stare; au fost atunci ţânţari pe oameni şi pe vite.</span>
<span class="v-num v-19">19&nbsp;</span><span class="v EX8_19" data-id="EX8_19">Şi au zis magii către Faraon: "Acesta-i degetul lui Dumnezeu!" Dar inima lui Faraon s'a învârtoşat şi nu i-a ascultat [pe Moise şi pe Aaron], aşa cum spusese Domnul.</span>
<span class="v-num v-20">20&nbsp;</span><span class="v EX8_20" data-id="EX8_20">Zis-a Domnul către Moise: "Scoală-te mâine de dimineaţă şi stai înaintea lui Faraon la vremea când el are să iasă la apă, şi să-i spui: - Aşa grăieşte Domnul: Dă-i drumul poporului Meu, ca să-Mi slujească în pustie!</span>
<span class="v-num v-21">21&nbsp;</span><span class="v EX8_21" data-id="EX8_21">Dar dacă nu-i vei da drumul poporului Meu, iată că asupra ta, asupra slugilor tale, asupra poporului tău şi asupra caselor voastre voi trimite tăuni , şi se vor umple casele Egiptenilor de tăuni, şi chiar pământul pe care trăiesc.</span>
<span class="v-num v-22">22&nbsp;</span><span class="v EX8_22" data-id="EX8_22">Dar în ziua aceea voi osebi ţinutul Goşen, în care se află poporul Meu, prin aceea că acolo nu vor fi deloc tăuni, pentru ca tu să ştii că Eu, Domnul, Eu sunt Domnul întregului pământ.</span>
<span class="v-num v-23">23&nbsp;</span><span class="v EX8_23" data-id="EX8_23">Face-voi deosebire între poporul Meu şi poporul tău; semnul acesta va fi chiar mâine pe pământ".</span>
<span class="v-num v-24">24&nbsp;</span><span class="v EX8_24" data-id="EX8_24">Domnul a făcut aşa: mulţime mare de tăuni au venit în casa lui Faraon, în casele slugilor lui şi'n toată ţara Egiptului; de-atâţia tăuni se prăpădea pământul.</span>
<span class="v-num v-25">25&nbsp;</span><span class="v EX8_25" data-id="EX8_25">Faraon i-a chemat atunci pe Moise şi Aaron şi a zis: "Mergeţi şi aduceţi jertfă Dumnezeului vostru aici în ţară!"</span>
<span class="v-num v-26">26&nbsp;</span><span class="v EX8_26" data-id="EX8_26">Moise însă a zis: "Aşa ceva nu-i cu putinţă: cele ce aducem noi jertfă Domnului, Dumnezeului nostru, sunt urâciune'n faţa Egiptenilor; dacă noi vom jertfi sub ochii Egiptenilor ceea ce pentru ei e urâciune, ne vor ucide cu pietre.</span>
<span class="v-num v-27">27&nbsp;</span><span class="v EX8_27" data-id="EX8_27">Ca atare, cale de trei zile ne vom duce'n pustie, şi acolo-I vom aduce jertfă Domnului, Dumnezeului nostru, aşa cum ne-a grăit nouă Domnul".</span>
<span class="v-num v-28">28&nbsp;</span><span class="v EX8_28" data-id="EX8_28">Zis-a Faraon: "Bine; am să vă las să ieşiţi, ca să-i aduceţi jertfă Domnului, Dumnezeului vostru, în pustie; dar să nu vă'ntindeţi a merge prea departe. Rugaţi-vă dar Domnului pentru mine!"</span>
<span class="v-num v-29">29&nbsp;</span><span class="v EX8_29" data-id="EX8_29">Iar Moise a zis: "Iată, de cum voi ieşi de la tine, mă voi ruga la Dumnezeu, şi chiar mâine se vor îndepărta tăunii de la tine, de la slugile tale şi de la poporul tău; dar tu, Faraon, să nu ne mai înşeli prin aceea că nu vei lăsa poporul să-I aducă jertfă Domnului!"</span>
<span class="v-num v-30">30&nbsp;</span><span class="v EX8_30" data-id="EX8_30">Şi dac'a ieşit Moise de la Faraon, s'a rugat la Dumnezeu.</span>
<span class="v-num v-31">31&nbsp;</span><span class="v EX8_31" data-id="EX8_31">Iar Domnul a făcut după cuvântul lui Moise: a îndepărtat tăunii de la Faraon, de la slugile lui şi de la poporul său; n'a mai rămas nici unul.</span>
<span class="v-num v-32">32&nbsp;</span><span class="v EX8_32" data-id="EX8_32">Dar Faraon şi-a îngreuiat şi de data aceasta inima: n'a lăsat poporul să se ducă.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX7.html">&lt;</a>
<a class="home" href="index.html">=</a>
<a class="next" href="EX9.html">&gt;</a>
</div></div>
</body>
</html>