<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A MACABEILOR 14 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="M1.html">Biblia Ortodoxă Română Sinodală (2006)</a><a class="location" href="M1.html">CARTEA ÎNTÂI A MACABEILOR 14</a><a class="prev" href="M113.html">&lt;</a>
<a class="home" href="index.html">=</a>
<a class="next" href="M115.html">&gt;</a>
</div></div>
<div class="section chapter M1 M114 ron_bor ron " dir="ltr" lang="ro" data-id="M114" data-nextid="M115" data-previd="M113">
<div class="c">14</div>
<div class="p">
<span class="v-num v-1">1&nbsp;</span><span class="v M114_1" data-id="M114_1">Şi în anul o sută şaptezeci şi doi, regele Dimitrie şi-a adunat puterile sale şi s-a dus în Media să-şi caute ajutor, ca să bată pe Trifon.</span>
<span class="v-num v-2">2&nbsp;</span><span class="v M114_2" data-id="M114_2">Iar auzind Arsachis, regele Persiei şi al Mediei, că a venit Dimitrie în hotarele sale, a trimis pe unul din căpeteniile sale, ca să-l prindă viu.</span>
<span class="v-num v-3">3&nbsp;</span><span class="v M114_3" data-id="M114_3">Acesta, mergând, a bătut oştirea lui Dimitrie, l-a prins, l-a dus la Arsachis şi l-a pus sub pază.</span>
<span class="v-num v-4">4&nbsp;</span><span class="v M114_4" data-id="M114_4">Şi s-a odihnit ţara în pace în toate zilele lui Simon şi a căutat el cele bune neamului său şi le-a plăcut stăpânirea lui şi mărirea lui în toate zilele.</span>
<span class="v-num v-5">5&nbsp;</span><span class="v M114_5" data-id="M114_5">Şi sporind mărirea sa, a luat Iafa, ca să aibă port şi a făcut intrare la insulele mării.</span>
<span class="v-num v-6">6&nbsp;</span><span class="v M114_6" data-id="M114_6">Şi a lăţit hotarele neamului său şi a stăpânit ţara.</span>
<span class="v-num v-7">7&nbsp;</span><span class="v M114_7" data-id="M114_7">Şi a adunat mulţi robi şi a stăpânit Ghezerul şi Betţurul şi cetatea şi a scos necurăţeniile din ea, că nu i se mai împotrivea nimeni.</span>
<span class="v-num v-8">8&nbsp;</span><span class="v M114_8" data-id="M114_8">Şi lucrau pământul cu pace şi pământul da roadele lui şi pomii câmpurilor fructele lor.</span>
<span class="v-num v-9">9&nbsp;</span><span class="v M114_9" data-id="M114_9">Bătrânii şedeau în uliţe, toţi vorbeau de lucrurile cele bune şi tinerii se îmbrăcau în haine de mărire şi cu îmbrăcăminte de război.</span>
<span class="v-num v-10">10&nbsp;</span><span class="v M114_10" data-id="M114_10">Cetăţilor le-a dat hrană şi le-a făcut întărituri, încât s-a vestit numele măririi lui până la marginea pământului.</span>
<span class="v-num v-11">11&nbsp;</span><span class="v M114_11" data-id="M114_11">A adus pace pe pământ şi s-a veselit Israel cu veselie mare.</span>
<span class="v-num v-12">12&nbsp;</span><span class="v M114_12" data-id="M114_12">Şi a şezut fiecare sub viţa sa şi sub smochinul său, că nu avea cine să-i înspăimânte.</span>
<span class="v-num v-13">13&nbsp;</span><span class="v M114_13" data-id="M114_13">Că se sfârşiseră de pe pământ cei care aduceau războaie asupra lor şi regii se prăbuşiseră în zilele acelea.</span>
<span class="v-num v-14">14&nbsp;</span><span class="v M114_14" data-id="M114_14">Şi a întărit pe toţi smeriţii poporului său, a păzit legea şi a pierdut pe cel fără de lege şi viclean.</span>
<span class="v-num v-15">15&nbsp;</span><span class="v M114_15" data-id="M114_15">Sfântul locaş l-a mărit şi a înmulţit vasele cele sfinte.</span>
<span class="v-num v-16">16&nbsp;</span><span class="v M114_16" data-id="M114_16">Şi s-a auzit la Roma şi până la Sparta că a murit Ionatan şi s-au mâhnit foarte.</span>
<span class="v-num v-17">17&nbsp;</span><span class="v M114_17" data-id="M114_17">Şi au auzit că Simon, fratele lui, s-a făcut în locul lui arhiereu şi stăpâneşte ţara şi cetăţile cele din ea.</span>
<span class="v-num v-18">18&nbsp;</span><span class="v M114_18" data-id="M114_18">Şi i-au scris lui pe table de aramă, ca să înnoiască prietenia cu el şi tovărăşia pe care o făcuseră cu Iuda şi cu Ionatan, fraţii lui.</span>
<span class="v-num v-19">19&nbsp;</span><span class="v M114_19" data-id="M114_19">Şi s-a citit înaintea adunării în Ierusalim.</span>
<span class="v-num v-20">20&nbsp;</span><span class="v M114_20" data-id="M114_20">Iar copia scrisorilor pe care le-au trimis Spartanii este aceasta: "Căpeteniile Spartanilor şi cetatea lor, lui Simon arhiereul, bătrânilor şi preoţilor şi la tot poporul Iudeilor, bucurie.</span>
<span class="v-num v-21">21&nbsp;</span><span class="v M114_21" data-id="M114_21">Solii cei trimişi la poporul nostru ne-au spus de mărirea şi cinstea voastră şi ne-am bucurat de venirea lor.</span>
<span class="v-num v-22">22&nbsp;</span><span class="v M114_22" data-id="M114_22">Şi am scris cele zise de ei în cartea sfaturilor poporului, precum urmează: Numeniu, fiul lui Antioh şi Antipater, fiul lui Iason, solii Iudeilor, au venit la noi ca să înnoiască prietenia cu noi.</span>
<span class="v-num v-23">23&nbsp;</span><span class="v M114_23" data-id="M114_23">Şi a primit poporul pe oamenii aceştia cu cinste şi a pus copia de pe cuvintele lor în arhiva ţării ca amintire pentru poporul spartan. Iar o copie de pe ele am trimis-o arhiereului Simon".</span>
<span class="v-num v-24">24&nbsp;</span><span class="v M114_24" data-id="M114_24">După aceasta a trimis Simon pe Numeniu la Roma, având o pavăză mare de aur care preţuia o mie de mine, ca să întărească tovărăşia cu ei.</span>
<span class="v-num v-25">25&nbsp;</span><span class="v M114_25" data-id="M114_25">Şi dacă a auzit poporul lucrurile acestea, a zis: "Cu ce daruri vom răsplăti pe Simon şi pe fiii lui?</span>
<span class="v-num v-26">26&nbsp;</span><span class="v M114_26" data-id="M114_26">Că au fost viteji, el şi fraţii lui, casa tatălui său şi au bătut pe vrăjmaşii lui Israel şi au întărit stăpânirea lui Israel". Atunci au scris toate acestea pe table de aramă, pe care le-au pus pe stâlpi în muntele Sionului.</span>
<span class="v-num v-27">27&nbsp;</span><span class="v M114_27" data-id="M114_27">Şi iată copia scrisorii: "În ziua a optsprezecea a lunii Elul, în anul o sută şaptezeci şi doi, care este al treilea an, pe vremea lui Simon arhiereul,</span>
<span class="v-num v-28">28&nbsp;</span><span class="v M114_28" data-id="M114_28">Căpetenia poporului Domnului, când era mare adunare de preoţi şi de popor şi de căpetenii ale neamului şi bătrâni ai ţării, vi s-au făcut cunoscut acestea: Fiindcă de multe ori au fost războaie în ţară,</span>
<span class="v-num v-29">29&nbsp;</span><span class="v M114_29" data-id="M114_29">Simon, fiul preotului Matatia, din neamul lui Ioiarib şi fraţii lui, s-au pus în primejdie, stând împotriva vrăjmaşilor neamului său, ca să apere templul şi legea şi cu mărire a preamărit neamul său.</span>
<span class="v-num v-30">30&nbsp;</span><span class="v M114_30" data-id="M114_30">Şi a adunat Ionatan neamul său şi s-a făcut lui arhiereu, şi s-a adăugat la poporul său.</span>
<span class="v-num v-31">31&nbsp;</span><span class="v M114_31" data-id="M114_31">Şi au vrut vrăjmaşii să le calce ţara, ca să le-o supună şi să-şi ridice mâinile asupra celor sfinte ale lor.</span>
<span class="v-num v-32">32&nbsp;</span><span class="v M114_32" data-id="M114_32">Atunci s-a sculat Simon şi a pornit război pentru neamul său şi a cheltuit bani mulţi dintr-ai săi şi a dat arme şi simbrie bărbaţilor viteji din neamul său,</span>
<span class="v-num v-33">33&nbsp;</span><span class="v M114_33" data-id="M114_33">Şi a întărit cetăţile Iudeii şi Betţurul cel de la hotarele Iudeii, unde erau armele vrăjmaşilor mai înainte şi a pus acolo pază bărbaţi iudei.</span>
<span class="v-num v-34">34&nbsp;</span><span class="v M114_34" data-id="M114_34">Şi a întărit Iafa cea de la mare şi Ghezer cea de la hotarele Azotului, în care mai înainte locuiau vrăjmaşii şi au locuit acolo Iudei şi câte mai trebuia le-a făcut.</span>
<span class="v-num v-35">35&nbsp;</span><span class="v M114_35" data-id="M114_35">Şi văzând poporul credinţa lui Simon şi mărirea adusă de el neamului său, l-a pus cârmuitor şi arhiereu, pentru că el a făcut toate acestea, păstrând dreptatea şi credinţa neamului său şi râvnind în tot chipul să înalţe pe poporul său.</span>
<span class="v-num v-36">36&nbsp;</span><span class="v M114_36" data-id="M114_36">Şi în zilele acelea a mers bine lucrul prin mâinile lui, că s-au izgonit străinii din ţara lor şi cei din cetatea lui David din Ierusalim, care îşi făcuseră cetate, din care ieşeau şi pângăreau împrejurimea templului şi aduceau mult necaz cu întinăciunea lor.</span>
<span class="v-num v-37">37&nbsp;</span><span class="v M114_37" data-id="M114_37">Şi a pus să locuiască în el bărbaţi iudei şi l-a întărit spre apărarea ţării şi a cetăţii şi a înălţat zidurile Ierusalimului.</span>
<span class="v-num v-38">38&nbsp;</span><span class="v M114_38" data-id="M114_38">Şi regele Dimitrie i-a întărit arhieria după aceasta,</span>
<span class="v-num v-39">39&nbsp;</span><span class="v M114_39" data-id="M114_39">Şi l-a făcut dintre prietenii săi, şi l-a mărit apoi cu cinste mare,</span>
<span class="v-num v-40">40&nbsp;</span><span class="v M114_40" data-id="M114_40">Pentru că a auzit că Romanii îi au pe Evrei de prieteni şi aliaţi; şi că ei au ieşit înaintea solilor lui Simon cu cinste;</span>
<span class="v-num v-41">41&nbsp;</span><span class="v M114_41" data-id="M114_41">Pentru toate acestea au voit Iudeii şi preoţii să le fie Simon cârmuitor şi arhiereu în veac, până se va scula prooroc credincios,</span>
<span class="v-num v-42">42&nbsp;</span><span class="v M114_42" data-id="M114_42">Şi să fie peste ei cârmuitor şi să aibă grijă de cele sfinte, să facă rânduieli mai mari peste lucrurile lor şi peste ţară şi peste arme şi cetăţi.</span>
<span class="v-num v-43">43&nbsp;</span><span class="v M114_43" data-id="M114_43">Şi să poarte grijă de templu şi toţi să asculte de el şi cu numele lui să se scrie toate scrisorile în ţară şi să se îmbrace cu porfiră şi să poarte podoabe de aur.</span>
<span class="v-num v-44">44&nbsp;</span><span class="v M114_44" data-id="M114_44">Şi nimănui din popor şi din preoţi nu va fi îngăduit să calce ceva din acestea şi să fie împotriva celor ce va zice el, sau să facă adunare în ţară fără de el, sau să se îmbrace cu porfiră şi să poarte agrafă de aur;</span>
<span class="v-num v-45">45&nbsp;</span><span class="v M114_45" data-id="M114_45">Iar cine va face afară de acestea sau va călca ceva dintr-acestea să fie vinovat".</span>
<span class="v-num v-46">46&nbsp;</span><span class="v M114_46" data-id="M114_46">Şi a primit tot poporul să-i facă lui Simon, după cuvintele acestea.</span>
<span class="v-num v-47">47&nbsp;</span><span class="v M114_47" data-id="M114_47">Iar Simon a primit şi a voit să fie arhiereu şi cârmuitor şi stăpânitor neamului evreiesc şi preoţilor şi să poarte grijă de toii.</span>
<span class="v-num v-48">48&nbsp;</span><span class="v M114_48" data-id="M114_48">Şi a zis ca scrisoarea aceasta să fie săpată în table de aramă,</span>
<span class="v-num v-49">49&nbsp;</span><span class="v M114_49" data-id="M114_49">Şi să le aşeze în curtea templului în loc ales şi copii după ele să le pună în vistierie, ca să le aibă Simon şi fiii lui.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="M113.html">&lt;</a>
<a class="home" href="index.html">=</a>
<a class="next" href="M115.html">&gt;</a>
</div></div>
</body>
</html>