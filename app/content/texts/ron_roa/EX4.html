<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 4 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 4</a><a class="prev" href="EX3.html">&lt;</a>
<a class="home" href="index.html">=</a>
<a class="next" href="EX5.html">&gt;</a>
</div></div>
<div class="section chapter EX EX4 ron_roa ron " dir="ltr" lang="ron" data-id="EX4" data-nextid="EX5" data-previd="EX3">
<div class="c">4</div>
<div class="p">
<span class="v-num v-1">1&nbsp;</span><span class="v EX4_1" data-id="EX4_1">Moise a răspuns şi a zis: "Dar dacă nu mă vor crede şi nu vor asculta de glasul meu, ci vor zice: - Nu ţi s'a arătat ţie Dumnezeu!, ce să le spun?"</span>
<span class="v-num v-2">2&nbsp;</span><span class="v EX4_2" data-id="EX4_2">Zisu-i-a Domnul: "Ce ai tu în mână?" Şi el a răspuns: "Un toiag".</span>
<span class="v-num v-3">3&nbsp;</span><span class="v EX4_3" data-id="EX4_3">"Aruncă-l jos!" i-a zis. Şi Moise a aruncat toiagul jos, şi toiagul s'a făcut şarpe. Iar Moise a fugit de el.</span>
<span class="v-num v-4">4&nbsp;</span><span class="v EX4_4" data-id="EX4_4">Şi a zis Domnul către Moise: "Întinde mâna şi apucă-l de coadă!" Şi şi-a întins mâna şi l-a apucat de coadă şi'n mâna lui s'a făcut toiag.</span>
<span class="v-num v-5">5&nbsp;</span><span class="v EX4_5" data-id="EX4_5">"[Asta], ca să te creadă că ţi S'a arătat ţie Dumnezeul părinţilor lor, Dumnezeul lui Avraam, Dumnezeul lui Isaac şi Dumnezeul lui Iacob!"</span>
<span class="v-num v-6">6&nbsp;</span><span class="v EX4_6" data-id="EX4_6">Şi i-a mai zis Domnul: "Vâră-ţi mâna'n sân!" El şi-a vârât mâna'n sân. Dar când a scos'o din sân, iată că mâna îi era albă de lepră, ca zăpada.</span>
<span class="v-num v-7">7&nbsp;</span><span class="v EX4_7" data-id="EX4_7">[Domnul] i-a zis: "Vâră-ţi din nou mâna'n sân!" El şi-a vârât mâna'n sân; dar când a scos-o din sân, iată că ea din nou se făcuse aşa cum era tot trupul.</span>
<span class="v-num v-8">8&nbsp;</span><span class="v EX4_8" data-id="EX4_8">"Dacă nu te vor crede şi nu vor asculta de glasul întâiului semn, te vor crede prin glasul celui de al doilea;</span>
<span class="v-num v-9">9&nbsp;</span><span class="v EX4_9" data-id="EX4_9">dar dacă nu te vor crede nici după amândouă semnele şi nu vor asculta de glasul tău, atunci să iei apă din Nil şi s'o verşi pe uscat; acolo, pe uscat, apa luată din Nil se va preface'n sânge".</span>
<span class="v-num v-10">10&nbsp;</span><span class="v EX4_10" data-id="EX4_10">Atunci Moise a zis către Domnul: "Iartă-mă, Doamne, dar eu nu-s făcut pentru vorbă - şi asta, nu de ieri sau de-alaltăieri, nici de când ai prins Tu să grăieşti cu robul Tău -; gura mi-i gângavă, limba mi-i încâlcită...".</span>
<span class="v-num v-11">11&nbsp;</span><span class="v EX4_11" data-id="EX4_11">Dumnezeu însă a zis către Moise: "Cine i-a dat omului gură? şi cine-l face mut sau surd, văzător sau nevăzător? Oare nu Eu, Dumnezeu?</span>
<span class="v-num v-12">12&nbsp;</span><span class="v EX4_12" data-id="EX4_12">Şi acum, du-te: Eu sunt Cel ce-ţi voi deschide gura şi te voi învăţa ce să grăieşti".</span>
<span class="v-num v-13">13&nbsp;</span><span class="v EX4_13" data-id="EX4_13">Zis-a Moise: "Rogu-mă, Doamne: alege pe un altul, care să poată şi pe care să-l trimiţi!"</span>
<span class="v-num v-14">14&nbsp;</span><span class="v EX4_14" data-id="EX4_14">Atunci s'a aprins mânia Domnului asupra lui Moise; şi i-a zis: "Oare nu-i pe lume Aaron, fratele tău, levitul?: Eu ştiu că el cu grai va grăi'n locul tău. Iată, el îţi va ieşi în întâmpinare; şi când te va vedea, bucura-se-va el în inima sa;</span>
<span class="v-num v-15">15&nbsp;</span><span class="v EX4_15" data-id="EX4_15">iar tu vei grăi către el şi-i vei pune'n gură cuvintele Mele, iar Eu voi deschide gura ta şi voi deschide gura lui şi vă voi învăţa ce să faceţi.</span>
<span class="v-num v-16">16&nbsp;</span><span class="v EX4_16" data-id="EX4_16">El e cel ce va grăi către popor în locul tău, aşa că el va fi gura ta, iar tu vei fi pentru el ceea ce e pentru tine Dumnezeu.</span>
<span class="v-num v-17">17&nbsp;</span><span class="v EX4_17" data-id="EX4_17">Cât despre toiagul acesta care se prefăcuse'n şarpe , ia-l în mână: prin el vei face semnele".</span>
<span class="v-num v-18">18&nbsp;</span><span class="v EX4_18" data-id="EX4_18">Moise a plecat, s'a întors la Ietro, socrul său, şi i-a zis: "Eu plec; mă duc înapoi până'n Egipt, la fraţii mei, ca să văd dacă mai trăiesc". Iar Ietro i-a zis lui Moise: "Umblă sănătos!"</span>
<span class="v-num v-19">19&nbsp;</span><span class="v EX4_19" data-id="EX4_19">Între timp , regele Egiptului murise. Iar Domnul i-a zis lui Moise în Madian: "Du-te, întoarce-te în Egipt, că au murit toţi cei ce-ţi căutau viaţa !"</span>
<span class="v-num v-20">20&nbsp;</span><span class="v EX4_20" data-id="EX4_20">Atunci Moise şi-a luat femeia şi copiii, i-a pus pe asini şi s'a întors în Egipt; a luat Moise şi toiagul în mână, cel de la Dumnezeu.</span>
<span class="v-num v-21">21&nbsp;</span><span class="v EX4_21" data-id="EX4_21">Şi a zis Domnul către Moise: "Mergând să te'ntorci în Egipt, ia seama ca toate minunile pe care Eu le-am pus în mâna ta, pe toate să le faci în faţa lui Faraon. Eu însă îi voi învârtoşa inima, iar el nu va da drumul poporului.</span>
<span class="v-num v-22">22&nbsp;</span><span class="v EX4_22" data-id="EX4_22">Dar tu să-i spui lui Faraon: "Aşa grăieşte Domnul: - Israel este fiul Meu cel întâi-născut.</span>
<span class="v-num v-23">23&nbsp;</span><span class="v EX4_23" data-id="EX4_23">Eu ţi-am spus ţie: Lasă-Mi poporul să Mi se'nchine!; dar tu n'ai vrut să-i dai drumul; aşadar, ia seama: Eu îţi voi ucide pe fiul tău cel întâi-născut".</span>
<span class="v-num v-24">24&nbsp;</span><span class="v EX4_24" data-id="EX4_24">Şi a fost că'n timpul drumului, la un popas de noapte, îngerul Domnului i-a ieşit înainte [lui Moise] şi'ncerca să-l omoare.</span>
<span class="v-num v-25">25&nbsp;</span><span class="v EX4_25" data-id="EX4_25">Dar Sefora, luând un cuţit de piatră, l-a tăiat împrejur pe fiul său şi, căzându-i la picioare, a zis: "Stătut-a sângele tăierii'mprejur a fiului meu" .</span>
<span class="v-num v-26">26&nbsp;</span><span class="v EX4_26" data-id="EX4_26">Şi s'a dus [Domnul] de la el, pentru că ea zisese: "Stătut-a sângele tăierii'mprejur a fiului meu".</span>
<span class="v-num v-27">27&nbsp;</span><span class="v EX4_27" data-id="EX4_27">Şi a zis Domnul către Aaron: "Mergi în întâmpinarea lui Moise în pustie!" Acesta s'a dus, l-a întâlnit în muntele lui Dumnezeu şi s'au sărutat amândoi.</span>
<span class="v-num v-28">28&nbsp;</span><span class="v EX4_28" data-id="EX4_28">Atunci i-a istorisit Moise lui Aaron toate cuvintele Domnului cu care Acesta-l trimisese, şi toate semnele pe care El îi poruncise [să le facă].</span>
<span class="v-num v-29">29&nbsp;</span><span class="v EX4_29" data-id="EX4_29">Şi s'au dus Moise şi Aaron şi i-au adunat pe toţi bătrânii fiilor lui Israel,</span>
<span class="v-num v-30">30&nbsp;</span><span class="v EX4_30" data-id="EX4_30">iar Aaron le-a spus toate cuvintele pe care Domnul i le grăise lui Moise; şi a făcut [Moise] semnele în faţa poporului;</span>
<span class="v-num v-31">31&nbsp;</span><span class="v EX4_31" data-id="EX4_31">şi poporul a crezut şi s'a bucurat că Domnul i-a cercetat pe fiii lui Israel şi că le-a văzut necazul; şi, plecându-se poporul, s'a închinat.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX3.html">&lt;</a>
<a class="home" href="index.html">=</a>
<a class="next" href="EX5.html">&gt;</a>
</div></div>
</body>
</html>