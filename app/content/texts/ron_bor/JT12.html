<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA IUDITEI 12 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JT.html">Biblia Ortodoxă Română Sinodală (2006)</a><a class="location" href="JT.html">CARTEA IUDITEI 12</a><a class="prev" href="JT11.html">&lt;</a>
<a class="home" href="index.html">=</a>
<a class="next" href="JT13.html">&gt;</a>
</div></div>
<div class="section chapter JT JT12 ron_bor ron " dir="ltr" lang="ro" data-id="JT12" data-nextid="JT13" data-previd="JT11">
<div class="c">12</div>
<div class="p">
<span class="v-num v-1">1&nbsp;</span><span class="v JT12_1" data-id="JT12_1">Şi el a dat poruncă s-o introducă înăuntru, unde erau aşezate tacâmurile de argint, şi să i se întindă masă, ca să mănânce din bucatele lui şi să bea din vinul lui.</span>
<span class="v-num v-2">2&nbsp;</span><span class="v JT12_2" data-id="JT12_2">Dar Iudita a zis: "Nu mănânc dintr-acestea, ca să nu iasă vreo sminteală, ci să mi se aducă din merindele pe care le-am adus cu mine!"</span>
<span class="v-num v-3">3&nbsp;</span><span class="v JT12_3" data-id="JT12_3">Atunci Olofern i-a răspuns: "Şi dacă cele care le ai cu tine se vor isprăvi, de unde să mai aducem ca să-ţi dăm la fel? Căci aici n-avem pe nimeni din neamul tău".</span>
<span class="v-num v-4">4&nbsp;</span><span class="v JT12_4" data-id="JT12_4">Şi Iudita i-a zis: "Să trăieşti în pace, stăpâne. Eu, roaba ta, nu voi isprăvi proviziile mele, până ce Domnul nu va împlini prin mine planurile Sale!"</span>
<span class="v-num v-5">5&nbsp;</span><span class="v JT12_5" data-id="JT12_5">După aceasta, căpitanii lui Olofern au dus-o în cort, şi ea a dormit până la miezul nopţii şi s-a sculat spre straja dimineţii,</span>
<span class="v-num v-6">6&nbsp;</span><span class="v JT12_6" data-id="JT12_6">Şi a trimis la Olofern să-i spună: "Să poruncească stăpânul meu, ca roaba ta să fie lăsată să iasă la rugăciune".</span>
<span class="v-num v-7">7&nbsp;</span><span class="v JT12_7" data-id="JT12_7">Atunci Olofern a poruncit gărzii sale să n-o împiedice. Şi aşa ea a rămas în tabără trei zile, şi noaptea ieşea în văgăuna stâncii de lângă Betulia, şi se spăla la izvorul unde se găsea postul de gardă.</span>
<span class="v-num v-8">8&nbsp;</span><span class="v JT12_8" data-id="JT12_8">Iar după ce ieşea, se ruga Domnului Dumnezeului lui Israel, ca să-i îndrepteze calea pentru izbăvirea poporului ei.</span>
<span class="v-num v-9">9&nbsp;</span><span class="v JT12_9" data-id="JT12_9">Şi întorcându-se curată, ea stătea în cort până seara, când i se aducea mâncarea.</span>
<span class="v-num v-10">10&nbsp;</span><span class="v JT12_10" data-id="JT12_10">Iar în ziua a patra Olofern a făcut ospăţ, numai pentru slujitorii săi, şi n-a poftit pe nimeni dintre dregători.</span>
<span class="v-num v-11">11&nbsp;</span><span class="v JT12_11" data-id="JT12_11">Şi el a zis lui Bagoas eunucul, care era pus mai mare peste toate ale sale: "Du-te şi înduplecă pe această fiică de Evrei, aceea care este la tine, să vină să mănânce şi să bea cu noi,</span>
<span class="v-num v-12">12&nbsp;</span><span class="v JT12_12" data-id="JT12_12">Căci ar fi o ruşine pentru noi să lăsăm să ne scape o astfel de femeie fără a trăi cu ea. Şi dacă nu vom reuşi s-o înduplecăm, lumea va râde de noi".</span>
<span class="v-num v-13">13&nbsp;</span><span class="v JT12_13" data-id="JT12_13">Şi Bagoas a ieşit de dinaintea lui Olofern şi a intrat la ea şi i-a zis: "Să nu zăbovească această tânără frumoasă să vină la stăpânul meu, ca să fie cinstită în faţa lui şi să se desfăteze bând vin cu noi şi într-această zi să fie ca una din fiicele Asirienilor, care sunt în palatul lui Nabucodonosor".</span>
<span class="v-num v-14">14&nbsp;</span><span class="v JT12_14" data-id="JT12_14">Şi Iudita i-a răspuns: "Cine sunt eu să mă împotrivesc domnului meu? Căci tot ce este plăcut ochilor săi mă voi grăbi să fac, şi aceasta va fi o bucurie pentru mine până în ziua morţii mele!"</span>
<span class="v-num v-15">15&nbsp;</span><span class="v JT12_15" data-id="JT12_15">Şi sculându-se, s-a împodobit cu veşmintele ei şi cu tot felul de podoabe femeieşti, iar roaba ei s-a dus înainte şi i-a întins blana înaintea lui Olofern, pe care Bagoas i-o dăduse Iuditei pentru trebuinţa ei zilnică, ca să se poată întinde pe ea ca să mănânce.</span>
<span class="v-num v-16">16&nbsp;</span><span class="v JT12_16" data-id="JT12_16">Şi Iudita a intrat şi s-a aşezat. Şi inima lui Olofern a fost cu totul răpită şi mintea lui tulburată, căci el dorea mult să fie împreună cu ea. Şi din ziua în care o văzuse, el căuta prilejul s-o ademenească.</span>
<span class="v-num v-17">17&nbsp;</span><span class="v JT12_17" data-id="JT12_17">Atunci Olofern îi zise: "Bea şi te veseleşte cu noi!"</span>
<span class="v-num v-18">18&nbsp;</span><span class="v JT12_18" data-id="JT12_18">Şi Iudita i-a răspuns: "Beau bucuros, stăpâne, fiindcă viaţa mea a fost astăzi cinstită mai mult decât în orice zi de la naşterea mea".</span>
<span class="v-num v-19">19&nbsp;</span><span class="v JT12_19" data-id="JT12_19">Şi ea a mâncat şi a văzut înaintea lui din ceea ce-i gătise roaba ei.</span>
<span class="v-num v-20">20&nbsp;</span><span class="v JT12_20" data-id="JT12_20">Şi Olofern era sub farmecul ei şi a băut atâta vin, cât nu băuse niciodată în vreo zi de la naşterea lui.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JT11.html">&lt;</a>
<a class="home" href="index.html">=</a>
<a class="next" href="JT13.html">&gt;</a>
</div></div>
</body>
</html>