<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 35 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 35</a><a class="prev" href="R234.html">&lt;</a>
<a class="home" href="index.html">=</a>
<a class="next" href="R236.html">&gt;</a>
</div></div>
<div class="section chapter R2 R235 ron_roa ron " dir="ltr" lang="ro" data-id="R235" data-nextid="R236" data-previd="R234">
<div class="c">35</div>
<div class="p">
<span class="v-num v-1">1&nbsp;</span><span class="v R235_1" data-id="R235_1">Şi a sărbătorit Iosia Paştile Domnului, Dumnezeului său; şi a jertfit mielul pascal în cea de a paisprezecea zi a lunii întâi.</span>
<span class="v-num v-2">2&nbsp;</span><span class="v R235_2" data-id="R235_2">Şi i-a pus pe preoţi la rânduiala lor şi le-a poruncit să slujească în templul Domnului.</span>
<span class="v-num v-3">3&nbsp;</span><span class="v R235_3" data-id="R235_3">Iar leviţilor, care aveau căderea să lucreze în tot Israelul, le-a spus să I se sfinţească Domnului; ei au aşezat chivotul cel sfânt în templul pe care-l zidise Solomon, fiul lui David, regele lui Israel. Şi a zis regele: "Nu aveţi nimic de ridicat pe umeri; aşadar, acum slujiţi-I Domnului, Dumnezeului vostru, şi poporului Său Israel.</span>
<span class="v-num v-4">4&nbsp;</span><span class="v R235_4" data-id="R235_4">Să vă pregătiţi după neamurile voastre părinteşti şi după cetele voastre zilnice, aşa cum a scris David, regele lui Israel, şi [cum a rămas] prin mâna fiului său Solomon.</span>
<span class="v-num v-5">5&nbsp;</span><span class="v R235_5" data-id="R235_5">Aşezaţi-vă în templu pe potriva împărţirii după casele voastre părinteşti, pentru fraţii voştri, fiii poporului ; de asemenea, pe potriva cetelor în care sunt împărţiţi leviţii, după familiile lor.</span>
<span class="v-num v-6">6&nbsp;</span><span class="v R235_6" data-id="R235_6">Înjunghiaţi mielul pascal şi pregătiţi-l pentru fraţii voştri, pentru ca ei să facă aşa cum Domnul a grăit prin mâna lui Moise".</span>
<span class="v-num v-7">7&nbsp;</span><span class="v R235_7" data-id="R235_7">Şi Iosia le-a dat fiilor poporului, ca prinos, oi şi miei şi iezi, toate pentru Paşti; întru totul, numărul lor a fost de treizeci de mii, precum şi trei mii de viţei; acestea, din averea regelui.</span>
<span class="v-num v-8">8&nbsp;</span><span class="v R235_8" data-id="R235_8">Dar şi dregătorii săi au dat prinoase poporului şi preoţilor şi leviţilor: Hilchia, Zaharia şi Iehiel, căpeteniile templului lui Dumnezeu, le-au dat preoţilor, pentru jertfa de Paşti, două mii şase sute de oi, miei şi iezi, precum şi trei sute de viţei;</span>
<span class="v-num v-9">9&nbsp;</span><span class="v R235_9" data-id="R235_9">Conania, Şemaia şi Natanael, fratele acestuia, Haşabia, Ieiel şi Iozabad, căpeteniile leviţilor, le-au dat leviţilor, ca prinos de Paşti, cinci mii de oi şi cinci sute de viţei.</span>
<span class="v-num v-10">10&nbsp;</span><span class="v R235_10" data-id="R235_10">Aşa s'a întocmit slujba; şi au stătut preoţii în locul lor şi leviţii la cetele lor, după porunca regelui.</span>
<span class="v-num v-11">11&nbsp;</span><span class="v R235_11" data-id="R235_11">Şi au înjunghiat mielul pascal; preoţii stropeau, din mâinile lor, cu sânge, iar leviţii jupuiau pielea de pe animalele de jertfă.</span>
<span class="v-num v-12">12&nbsp;</span><span class="v R235_12" data-id="R235_12">Apoi au pregătit cele de trebuinţă pentru arderile-de-tot, ca să le dea acelora pe potriva împărţirii lor pe case părinteşti, precum şi fiilor poporului, pentru ca aceştia să I le aducă Domnului, aşa cum e scris în cartea lui Moise. Aşa au făcut până dimineaţa.</span>
<span class="v-num v-13">13&nbsp;</span><span class="v R235_13" data-id="R235_13">Mielul pascal l-au fript la foc, după rânduială, iar jertfele sfinte le-au fiert în căldări şi vase de aramă şi au dus totul pân' la capăt şi grabnic au împărţit la toţi fiii poporului.</span>
<span class="v-num v-14">14&nbsp;</span><span class="v R235_14" data-id="R235_14">Iar după aceea şi-au pregătit pentru ei înşişi şi pentru preoţi - căci preoţii fuseseră prinşi până'n noapte cu împărţirea arderilor-de-tot şi a grăsimilor -, aşa că leviţii au pregătit pentru ei înşişi şi pentru fraţii lor, fiii lui Aaron.</span>
<span class="v-num v-15">15&nbsp;</span><span class="v R235_15" data-id="R235_15">Şi fiii lui Asaf, cântăreţii, au stat la locurile lor, după rânduielile lui David, ale lui Asaf, ale lui Heman şi ale lui Iditun, profeţii regelui; tot aşa căpeteniile şi portarii fiecărei porţi - acestora nu le era îngăduit să se mişte din slujba celor sfinte, fiindcă fraţii lor, leviţii, pregăteau şi pentru ei.</span>
<span class="v-num v-16">16&nbsp;</span><span class="v R235_16" data-id="R235_16">Aşa s'a rânduit şi s'a săvârşit toată slujba Domnului în acea zi a prăznuirii Paştilor; şi au adus arderi-de-tot pe jertfelnicul Domnului, după porunca regelui.</span>
<span class="v-num v-17">17&nbsp;</span><span class="v R235_17" data-id="R235_17">În vremea aceea, fiii lui Israel care erau de faţă au prăznuit Paştile şi sărbătoarea Azimelor timp de şapte zile.</span>
<span class="v-num v-18">18&nbsp;</span><span class="v R235_18" data-id="R235_18">Paşti ca acestea nu mai fuseseră în Israel din zilele profetului Samuel; nici un rege din Israel nu I-a făcut Domnului Paşti aşa cum a făcut Iosia, fiind de faţă şi preoţii şi leviţii şi întregul Iuda şi Israel şi locuitorii Ierusalimului.</span>
<span class="v-num v-19">19&nbsp;</span><span class="v R235_19" data-id="R235_19">Paştile acestea s'au petrecut în cel de al optsprezecelea an al domniei lui Iosia. După toate acestea, pe care Iosia le-a făcut în templu, regele Iosia a ars pe cei ce chemau morţii, ghicitorii, terafimii, idolii şi sodomiţii ce se aflau în ţara lui Iuda şi în Ierusalim, ca să adeverească, prin aceasta, cuvintele legii, cele scrise în Cartea pe care preotul Hilchia o aflase în templul Domnului. Înainte de el n'a mai fost un altul care să se fi întors către Domnul cu toată inima sa şi cu tot sufletul său şi cu toată puterea sa - potrivit cu toată legea lui Moise -, şi nici după el nu a fost un altul să-i semene. Cu toate acestea, Domnul nu S'a întors cu totul de la aprinderea mâniei Sale celei mari, ci cu mare mânie S'a aprins Domnul împotriva lui Iuda, din pricina tuturor întărâtărilor cu care Îl întărâtase Manase. Şi a zis Domnul: "Aşa cum l-am lepădat pe Israel, tot astfel îl voi lepăda şi pe Iuda de la faţa Mea şi voi părăsi cetatea pe care Eu am ales-o, Ierusalimul, şi casa despre care am zis: "Acolo va fi numele Meu"".</span>
<span class="v-num v-20">20&nbsp;</span><span class="v R235_20" data-id="R235_20">Iar Neco, regele Egiptului, s'a ridicat împotriva regelui Asirienilor, la râul Eufrat, iar regele Iosia a ieşit să-l întâmpine.</span>
<span class="v-num v-21">21&nbsp;</span><span class="v R235_21" data-id="R235_21">Acela i-a trimis nişte soli, zicând: "Ce treabă am eu cu tine, rege al lui Iuda? Nu împotriva ta vin eu astăzi cu război. Dumnezeu mi-a spus să mă grăbesc; fereşte-te de Dumnezeul Care este cu mine, ca nu cumva să te nimicească".</span>
<span class="v-num v-22">22&nbsp;</span><span class="v R235_22" data-id="R235_22">Dar Iosia nu s'a dat înapoi de dinaintea lui, ci s'a pregătit să se lupte cu el - neascultând cuvintele lui Neco, cele ce erau din gura lui Dumnezeu -, ci a venit să se războiască în câmpia Meghiddo.</span>
<span class="v-num v-23">23&nbsp;</span><span class="v R235_23" data-id="R235_23">Atunci arcaşii au tras asupra lui Iosia. Iar regele le-a zis servilor săi: "Duceţi-mă de aici, căci sunt greu rănit".</span>
<span class="v-num v-24">24&nbsp;</span><span class="v R235_24" data-id="R235_24">Iar servii săi l-au ridicat din carul de luptă şi l-au aşezat în cel de al doilea car pe care-l avea şi l-au adus la Ierusalim, unde a murit. Şi l-au îngropat împreună cu părinţii lui; şi întregul Iuda şi Ierusalimul l-au plâns pe Iosia.</span>
<span class="v-num v-25">25&nbsp;</span><span class="v R235_25" data-id="R235_25">De asemenea, şi Ieremia l-a jelit pe Iosia; şi toţi dregătorii şi femeile lor au prins a rosti plângeri pentru Iosia până'n ziua de azi; şi'n această privinţă au dat poruncă în Israel şi, iată, ele se află scrise în Plângeri.</span>
<span class="v-num v-26">26&nbsp;</span><span class="v R235_26" data-id="R235_26">Cât despre celelalte fapte ale lui Iosia, despre nădejdea lui în cele scrise în legea Domnului,</span>
<span class="v-num v-27">27&nbsp;</span><span class="v R235_27" data-id="R235_27">despre faptele lui cele de la început şi cele de pe urmă, iată, ele sunt scrise în Cartea Regilor lui Israel şi ai lui Iuda.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R234.html">&lt;</a>
<a class="home" href="index.html">=</a>
<a class="next" href="R236.html">&gt;</a>
</div></div>
</body>
</html>