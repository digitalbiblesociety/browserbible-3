<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 13 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 13</a><a class="prev" href="GN12.html">&lt;</a>
<a class="home" href="index.html">=</a>
<a class="next" href="GN14.html">&gt;</a>
</div></div>
<div class="section chapter GN GN13 ron_roa ron " dir="ltr" lang="ron" data-id="GN13" data-nextid="GN14" data-previd="GN12">
<div class="c">13</div>
<div class="p">
<span class="v-num v-1">1&nbsp;</span><span class="v GN13_1" data-id="GN13_1">Iar din Egipt s'a suit Avram la Negheb, el, femeia sa şi toate câte avea; şi cu Lot, care era cu el.</span>
<span class="v-num v-2">2&nbsp;</span><span class="v GN13_2" data-id="GN13_2">Avram însă era foarte bogat în vite, în argint şi în aur.</span>
<span class="v-num v-3">3&nbsp;</span><span class="v GN13_3" data-id="GN13_3">Şi din popas în popas a mers Avram de la Negheb până la Betel, până la locul unde-i fusese mai înainte cortul, între Betel şi Hai,</span>
<span class="v-num v-4">4&nbsp;</span><span class="v GN13_4" data-id="GN13_4">adică spre locul jertfelnicului pe care-l făcuse el înainte. Şi acolo a chemat Avram numele Domnului.</span>
<span class="v-num v-5">5&nbsp;</span><span class="v GN13_5" data-id="GN13_5">Iar Lot, care mergea împreună cu Avram, avea şi el oi şi vite mari şi corturi.</span>
<span class="v-num v-6">6&nbsp;</span><span class="v GN13_6" data-id="GN13_6">Pământul acela însă nu-i încăpea să locuiască împreună, căci averile lor erau multe şi ei nu încăpeau să stea laolaltă.</span>
<span class="v-num v-7">7&nbsp;</span><span class="v GN13_7" data-id="GN13_7">Şi s'a făcut o ceartă între păstorii vitelor lui Avram şi păstorii vitelor lui Lot... - În pământul acela locuiau pe-atunci Canaaneenii şi Ferezeii -.</span>
<span class="v-num v-8">8&nbsp;</span><span class="v GN13_8" data-id="GN13_8">Şi Avram i-a zis lui Lot: "Sfadă să nu fie între mine şi tine, între păstorii mei şi păstorii tăi, căci suntem fraţi .</span>
<span class="v-num v-9">9&nbsp;</span><span class="v GN13_9" data-id="GN13_9">Iată, nu-i oare tot pământul înainte-ţi? Desparte-te dar de mine! Şi de vei apuca tu la stânga, eu voi apuca la dreapta; iar de vei apuca tu la dreapta, eu voi apuca la stânga".</span>
<span class="v-num v-10">10&nbsp;</span><span class="v GN13_10" data-id="GN13_10">Şi ridicându-şi Lot ochii, a privit toată câmpia Iordanului, că toată, până la Ţoar, era udată de apă ca raiul Domnului şi ca pământul Egiptului - aceasta era înainte de a fi nimicit Domnul Sodoma şi Gomora.</span>
<span class="v-num v-11">11&nbsp;</span><span class="v GN13_11" data-id="GN13_11">Deci şi-a ales Lot toată câmpia Iordanului şi a apucat Lot spre răsărit; şi aşa s'au despărţit ei unul de altul:</span>
<span class="v-num v-12">12&nbsp;</span><span class="v GN13_12" data-id="GN13_12">Avram s'a aşezat în ţinutul Canaan, iar Lot s'a aşezat în cetăţile din câmpie; şi şi-a întins corturile până la Sodoma.</span>
<span class="v-num v-13">13&nbsp;</span><span class="v GN13_13" data-id="GN13_13">Dar oamenii Sodomei erau răi şi mari păcătoşi împotriva lui Dumnezeu.</span>
<span class="v-num v-14">14&nbsp;</span><span class="v GN13_14" data-id="GN13_14">Deci a zis Domnul către Avram, după ce Lot se despărţise de el: "Ridică-ţi ochii şi, din locul în care eşti acum, caută spre miazănoapte şi spre miazăzi şi spre răsărit şi spre apus,</span>
<span class="v-num v-15">15&nbsp;</span><span class="v GN13_15" data-id="GN13_15">că tot pământul pe care-l vezi ţi-l voi da, ţie şi seminţiei tale, pentru vecie.</span>
<span class="v-num v-16">16&nbsp;</span><span class="v GN13_16" data-id="GN13_16">Pe urmaşii tăi îi voi face mulţi ca pulberea pământului; de va putea cineva să numere pulberea pământului, îi va număra şi pe urmaşii tăi.</span>
<span class="v-num v-17">17&nbsp;</span><span class="v GN13_17" data-id="GN13_17">Scoală-te; cutreieră pământul acesta'n lung şi'n lat, că ţie ţi-l voi da!"</span>
<span class="v-num v-18">18&nbsp;</span><span class="v GN13_18" data-id="GN13_18">Şi strămutându-şi Avram corturile, a venit şi s'a aşezat la stejarul Mamvri, care este la Hebron ; şi I-a zidit acolo un jertfelnic Domnului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN12.html">&lt;</a>
<a class="home" href="index.html">=</a>
<a class="next" href="GN14.html">&gt;</a>
</div></div>
</body>
</html>