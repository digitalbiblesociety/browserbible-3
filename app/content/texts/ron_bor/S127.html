<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 27 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">Biblia Ortodoxă Română Sinodală (2006)</a><a class="location" href="S1.html">CARTEA ÎNTÂI A REGILOR 27</a><a class="prev" href="S126.html">&lt;</a>
<a class="home" href="index.html">=</a>
<a class="next" href="S128.html">&gt;</a>
</div></div>
<div class="section chapter S1 S127 ron_bor ron " dir="ltr" lang="ron" data-id="S127" data-nextid="S128" data-previd="S126">
<div class="c">27</div>
<div class="p">
<span class="v-num v-1">1&nbsp;</span><span class="v S127_1" data-id="S127_1">Atunci şi-a zis David în inima sa: "Voi cădea cândva în mâinile lui Saul şi nu-mi rămâne nimic mai bun decât să fug în ţara Filistenilor; astfel Saul va înceta de a mă mai căuta prin toate meleagurile lui Israel, iar eu voi scăpa din mâna lui".</span>
<span class="v-num v-2">2&nbsp;</span><span class="v S127_2" data-id="S127_2">S-a sculat deci David şi a plecat el însuşi şi cei şase sute de bărbaţi care erau cu el, la Achiş, fiul lui Maoc, regele Gatului.</span>
<span class="v-num v-3">3&nbsp;</span><span class="v S127_3" data-id="S127_3">Şi a trăit David la Achiş în Gat, el şi oamenii lui, fiecare cu familia sa, David şi amândouă femeile sale, Ahinoam izreeliteanca şi Abigail carmeliteanca, fosta femeie a lui Nabal carmelitul.</span>
<span class="v-num v-4">4&nbsp;</span><span class="v S127_4" data-id="S127_4">Şi i s-a spus lui Saul că David a fugit în Gat şi nu s-a mai apucat să-l caute.</span>
<span class="v-num v-5">5&nbsp;</span><span class="v S127_5" data-id="S127_5">David însă a zis către Achiş: "De am aflat trecere înaintea ta, atunci să mi se dea loc în una din cetăţile ţării şi voi locui acolo; la ce să locuiască robul tău în cetatea regelui împreună cu tine?"</span>
<span class="v-num v-6">6&nbsp;</span><span class="v S127_6" data-id="S127_6">Atunci i-a dat Achiş Ţiclagul şi de aceea Ţiclagul a rămas al regilor Iudei până astăzi.</span>
<span class="v-num v-7">7&nbsp;</span><span class="v S127_7" data-id="S127_7">Tot timpul cât a trăit David în ţara Filistenilor a fost un an şi patru luni.</span>
<span class="v-num v-8">8&nbsp;</span><span class="v S127_8" data-id="S127_8">În vremea aceea a ieşit David cu oamenii săi şi au năvălit asupra Gheşurenilor, Ghirzenilor şi Amaleciţilor, care locuiau demult această ţară până la Şur şi până la ţara Egiptului.</span>
<span class="v-num v-9">9&nbsp;</span><span class="v S127_9" data-id="S127_9">Şi a pustiit David tara aceea şi n-a lăsat în viaţă nici bărbat, nici femeie; iar oile şi boii, asinii, cămilele şi lucrurile le-a luat şi, întorcându-se, a venit la Achiş.</span>
<span class="v-num v-10">10&nbsp;</span><span class="v S127_10" data-id="S127_10">Iar Achiş a zis către David: "Asupra cui ai năvălit acum?" Răspuns-a David: "Asupra laturii de miazăzi de Ierahmeel şi asupra laturii de miazăzi a Cheneilor".</span>
<span class="v-num v-11">11&nbsp;</span><span class="v S127_11" data-id="S127_11">şi nu a lăsat David în viaţă nici bărbat, nici femeie, nici n-a adus în Gat, zicând: "Aceştia ar putea să ne pârască şi să zică: Aşa a fost David şi astfel a fost purtarea lui în timpul şederii lui în ţara Filistenilor".</span>
<span class="v-num v-12">12&nbsp;</span><span class="v S127_12" data-id="S127_12">Şi s-a încrezut Achiş în David, zicând: "Acesta a ajuns să fie urât poporului său Israel şi va fi pe veci sluga mea".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S126.html">&lt;</a>
<a class="home" href="index.html">=</a>
<a class="next" href="S128.html">&gt;</a>
</div></div>
</body>
</html>