<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEREMIA 48 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JR.html">Biblia Ortodoxă Română Sinodală (2006)</a><a class="location" href="JR.html">IEREMIA 48</a><a class="prev" href="JR47.html">&lt;</a>
<a class="home" href="index.html">=</a>
<a class="next" href="JR49.html">&gt;</a>
</div></div>
<div class="section chapter JR JR48 ron_bor ron " dir="ltr" lang="ro" data-id="JR48" data-nextid="JR49" data-previd="JR47">
<div class="c">48</div>
<div class="p">
<span class="v-num v-1">1&nbsp;</span><span class="v JR48_1" data-id="JR48_1">Asupra Moabului, aşa zice Domnul Savaot, Dumnezeul lui Israel: "Vai de Nebo, că e pustiit! Chiriataimul este acoperit de ruşine şi luat. Cetatea este acoperită de ruşine şi înrobită!</span>
<span class="v-num v-2">2&nbsp;</span><span class="v JR48_2" data-id="JR48_2">Nu mai este slava Moabului! În Heşbon se urzesc rele împotriva lui, zicând: "Să mergem şi să-l ştergem dintre neamuri!" Şi tu, Madmen, vei pieri! Sabia vine în urma ta!</span>
<span class="v-num v-3">3&nbsp;</span><span class="v JR48_3" data-id="JR48_3">Strigăte se aud din Horonaim, căci e pustiire şi dărâmare grozavă.</span>
<span class="v-num v-4">4&nbsp;</span><span class="v JR48_4" data-id="JR48_4">Moab e zdrobit şi copiii lui au ridicat bocet.</span>
<span class="v-num v-5">5&nbsp;</span><span class="v JR48_5" data-id="JR48_5">Pe suişul de la Luhit se ridică plânsete peste plânsete şi pe povârnişul din Horonaim se aud strigăte de nenorocire:</span>
<span class="v-num v-6">6&nbsp;</span><span class="v JR48_6" data-id="JR48_6">Fugiţi! Scăpaţi-vă viaţa şi fiţi asemenea asinului sălbatic din pustiu.</span>
<span class="v-num v-7">7&nbsp;</span><span class="v JR48_7" data-id="JR48_7">Şi fiindcă te-ai încrezut în lucrările şi în vistieriile tale vei fi luat şi tu. Chemoşul va merge în robie cu preoţii şi cu mai-marii săi, toţi împreună.</span>
<span class="v-num v-8">8&nbsp;</span><span class="v JR48_8" data-id="JR48_8">Va veni pustiitorul asupra fiecărei cetăţi şi cetatea nu Va rămâne nedărâmată; va pieri valea şi şesul şi se va pustii, precum a zis Domnul.</span>
<span class="v-num v-9">9&nbsp;</span><span class="v JR48_9" data-id="JR48_9">Daţi un mormânt lui Moab, căci el va fi cu totul pustiit. Cetăţile lui vor fi prefăcute în pustiu şi nu vor mai avea locuitori.</span>
<span class="v-num v-10">10&nbsp;</span><span class="v JR48_10" data-id="JR48_10">Blestemat să fie tot cel ce face lucrurile Domnului cu nebăgare de seamă şi blestemat fie tot cel ce opreşte sabia lui de la sânge!</span>
<span class="v-num v-11">11&nbsp;</span><span class="v JR48_11" data-id="JR48_11">Moab din tinereţea lui a fost liniştit, se odihnea pe drojdia sa şi n-a fost trecut din vas în vas, nici în robie n-a fost. De aceea a rămas în el gustul său şi mirosul său nu s-a schimbat.</span>
<span class="v-num v-12">12&nbsp;</span><span class="v JR48_12" data-id="JR48_12">De aceea iată vin zile, zice Domnul, când voi trimite la el pritocitori, care îl vor pritoci şi vor strica vasele şi urcioarele lui le vor sparge.</span>
<span class="v-num v-13">13&nbsp;</span><span class="v JR48_13" data-id="JR48_13">Şi va fi ruşinat Moab pentru Chemoş, după cum casa lui Israel a fost ruşinată pentru Betel, nădejdea ei.</span>
<span class="v-num v-14">14&nbsp;</span><span class="v JR48_14" data-id="JR48_14">Cum puteţi voi să ziceţi: "Noi suntem oameni viteji şi tari pentru război?"</span>
<span class="v-num v-15">15&nbsp;</span><span class="v JR48_15" data-id="JR48_15">Moab este pustiit, cetăţile lui ard şi tinerii lui aleşi s-au dus la junghiere, zice Împăratul al Cărui nume este Domnul Savaot.</span>
<span class="v-num v-16">16&nbsp;</span><span class="v JR48_16" data-id="JR48_16">Aproape este pieirea Moabului şi nenorocirea lui vine în grabă mare.</span>
<span class="v-num v-17">17&nbsp;</span><span class="v JR48_17" data-id="JR48_17">jeliţi-l toţi vecinii lui şi toţi cei ce cunoaşteţi numele lui ziceţi: Cum s-a sfărâmat toiagul puterii, sceptrul slavei!</span>
<span class="v-num v-18">18&nbsp;</span><span class="v JR48_18" data-id="JR48_18">Fecioară, locuitoarea Dibonului, coboară-te din înălţime şi şezi în pământ ars de soare, căci pustiitorul Moabului vine la tine şi va dărâma întăriturile tale.</span>
<span class="v-num v-19">19&nbsp;</span><span class="v JR48_19" data-id="JR48_19">Stai la drum şi priveşte, locuitoarea Aroerului, şi întreabă pe cel care fuge şi pe cel scăpat: Ce s-a întâmplat?</span>
<span class="v-num v-20">20&nbsp;</span><span class="v JR48_20" data-id="JR48_20">Ruşinat este Moabul, căci este biruit. Plângeţi şi strigaţi, daţi de veste în Amon că Moabul este pustiit.</span>
<span class="v-num v-21">21&nbsp;</span><span class="v JR48_21" data-id="JR48_21">Judecata a venit împotriva ţării din şes, împotriva Holonului şi a Iahţei, împotriva Mefaatului şi a Dibonului,</span>
<span class="v-num v-22">22&nbsp;</span><span class="v JR48_22" data-id="JR48_22">Împotriva lui Nebo şi a Bet-Diblataimului.</span>
<span class="v-num v-23">23&nbsp;</span><span class="v JR48_23" data-id="JR48_23">Împotriva Chiriataimului şi a Bet-Gamului, împotriva Bet-Meonului şi a Cheriotului,</span>
<span class="v-num v-24">24&nbsp;</span><span class="v JR48_24" data-id="JR48_24">Împotriva Bosrei şi împotriva tuturor cetăţilor ţării Moabului, de aproape şi de departe.</span>
<span class="v-num v-25">25&nbsp;</span><span class="v JR48_25" data-id="JR48_25">S-a tăiat cornul Moabului şi braţul lui este zdrobit, zice Domnul.</span>
<span class="v-num v-26">26&nbsp;</span><span class="v JR48_26" data-id="JR48_26">Îmbătaţi-l, căci s-a ridicat împotriva Domnului. Tăvălească-se Moabul în vărsătura sa şi de râs să fie.</span>
<span class="v-num v-27">27&nbsp;</span><span class="v JR48_27" data-id="JR48_27">N-a fost Israel de râsul tău? Oare a fost el prins printre tâlhari, de clătinai din cap ori de câte ori vorbeai cu el?</span>
<span class="v-num v-28">28&nbsp;</span><span class="v JR48_28" data-id="JR48_28">Părăsiţi cetăţile şi trăiţi pe stânci, locuitori ai Moabului, şi veţi fi ca porumbeii care-şi fac cuiburile pe la intrarea peşterilor.</span>
<span class="v-num v-29">29&nbsp;</span><span class="v JR48_29" data-id="JR48_29">Auzit-am de mândria Moabului, de mândria lui cea nemăsurată, de trufia lui şi de îngâmfarea lui, de înfumurarea lui şi de semeţia inimii lui.</span>
<span class="v-num v-30">30&nbsp;</span><span class="v JR48_30" data-id="JR48_30">Eu cunosc îndrăzneala lui, zice Domnul, lăudăroşeniile lui, vorbele goale şi faptele deşarte.</span>
<span class="v-num v-31">31&nbsp;</span><span class="v JR48_31" data-id="JR48_31">De aceea voi plânge pe Moab şi voi striga pentru Moabul întreg; voi suspina după oamenii din Chir-Heres.</span>
<span class="v-num v-32">32&nbsp;</span><span class="v JR48_32" data-id="JR48_32">Şi te voi plânge pe tine, vie din Sibma, cu mai mult plânset decât Iazerul; ramurile tale s-au întins peste mare, ajuns-au până la Iazer, pustiitorul a năvălit asupra roadelor tale celor văratice şi asupra strugurilor copţi.</span>
<span class="v-num v-33">33&nbsp;</span><span class="v JR48_33" data-id="JR48_33">Bucuria şi veselia au fost luate din Carmel şi din rara Moabului; voi seca vinul din teascuri şi nimeni nu va mai călca teascul cu strigăte de veselie; va fi strigăt de război şi nu strigăt de bucurie.</span>
<span class="v-num v-34">34&nbsp;</span><span class="v JR48_34" data-id="JR48_34">De la Heşbon până la Eleale şi Iahaţ, de la Ţoar până la Horonaim şi până la Eglat-Şelişia vor ridica glas de tânguire, căci apele Nimrimului vor seca.</span>
<span class="v-num v-35">35&nbsp;</span><span class="v JR48_35" data-id="JR48_35">Voi stârpi din Moab, zice Domnul, pe cei ce aduc jertfe pe locuri înalte şi pe cei ce tămâiază pe dumnezeii lui.</span>
<span class="v-num v-36">36&nbsp;</span><span class="v JR48_36" data-id="JR48_36">De aceea inima Mea geme pentru Moab, ca un fluier; geme inima Mea ca un fluier pentru oamenii din Chir-Heres, căci au pierit bogăţiile adunate de ei;</span>
<span class="v-num v-37">37&nbsp;</span><span class="v JR48_37" data-id="JR48_37">Fiecare îşi are capul ras, fiecare îşi are barba tunsă; toţi au tăieturi pe mâini şi peste coapse sac.</span>
<span class="v-num v-38">38&nbsp;</span><span class="v JR48_38" data-id="JR48_38">Pe toate acoperişurile Moabului şi în pieţele lui nu este decât o jale, căci am sfărâmat Moabul, ca pe un vas de aruncat, zice Domnul.</span>
<span class="v-num v-39">39&nbsp;</span><span class="v JR48_39" data-id="JR48_39">Cum a fost zdrobit!, vor zice plângând. Cum s-a acoperit Moabul de ruşine, întorcând spatele! Şi va fi Moabul de râs şi de groază pentru toţi cei ce-l înconjoară;</span>
<span class="v-num v-40">40&nbsp;</span><span class="v JR48_40" data-id="JR48_40">Căci aşa zice Domnul: Iată, vrăjmaşul ca un vultur va zbura şi-şi va întinde aripile sale deasupra Moabului.</span>
<span class="v-num v-41">41&nbsp;</span><span class="v JR48_41" data-id="JR48_41">Oraşele vor fi luate şi cetăţile cucerite; inima vitejilor Moabiţi va fi în ziua aceea ca inima unei femei chinuită de durerile naşterii.</span>
<span class="v-num v-42">42&nbsp;</span><span class="v JR48_42" data-id="JR48_42">Moabul va fi şters din numărul popoarelor, pentru că s-a ridicat împotriva Domnului.</span>
<span class="v-num v-43">43&nbsp;</span><span class="v JR48_43" data-id="JR48_43">Groază, groapă şi laţ sunt pentru tine, locuitorule al Moabului, a zis Domnul.</span>
<span class="v-num v-44">44&nbsp;</span><span class="v JR48_44" data-id="JR48_44">Cel ce va scăpa de groază va cădea în groapă; şi cel ce va scăpa de groapă va cădea în laţ, căci Eu voi aduce asupra lui, asupra Moabului, anul pedepsei lui, zice Domnul.</span>
<span class="v-num v-45">45&nbsp;</span><span class="v JR48_45" data-id="JR48_45">Fugarii obosiţi s-au oprit la umbra Heşbonului, dar a ieşit foc din Heşbon, şi din inima Sihonului flăcări, şi va mistui tâmplele lui Moab şi creştetul capului fiilor răzvrătirii.</span>
<span class="v-num v-46">46&nbsp;</span><span class="v JR48_46" data-id="JR48_46">Vai ţie, Moab! Pierit-a poporul din Chemoş, că fiii tăi sunt luaţi în robie şi fiicele tale sunt robite.</span>
<span class="v-num v-47">47&nbsp;</span><span class="v JR48_47" data-id="JR48_47">Dar în zilele cele de apoi voi întoarce pe Moab din robie", zice Domnul. Până aici e judecata lui Moab.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JR47.html">&lt;</a>
<a class="home" href="index.html">=</a>
<a class="next" href="JR49.html">&gt;</a>
</div></div>
</body>
</html>