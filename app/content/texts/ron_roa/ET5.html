<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ESTEREI 5 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="ET.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="ET.html">CARTEA ESTEREI 5</a><a class="prev" href="ET4.html">&lt;</a>
<a class="home" href="index.html">=</a>
<a class="next" href="ET6.html">&gt;</a>
</div></div>
<div class="section chapter ET ET5 ron_roa ron " dir="ltr" lang="ro" data-id="ET5" data-nextid="ET6" data-previd="ET4">
<div class="c">5</div>
<div class="p">
<span class="v-num v-1">1&nbsp;</span><span class="v ET5_1" data-id="ET5_1">Şi a fost că în ziua a treia, când ea a încetat să se roage, şi-a dezbrăcat hainele tristeţii şi s'a îmbrăcat cu cele de slavă. Şi având înfăţişare strălucită şi chemându-L pe Dumnezeu-Cel-Atoatevăzător şi Mântuitor, a luat cu ea două slujnice: una de care se sprijinea ca într'o alintare femeiască, şi una care-i mergea în urmă ţinându-i trena. Înfloritoare era în desăvârşirea frumuseţii sale şi faţa ei era veselă ca şi cum ar fi fost plină de iubire, dar inima îi era apăsată de frică. Şi, după ce a trecut prin toate uşile, s'a oprit în faţa regelui; acesta şedea pe tronul regal, îmbrăcat în toate vestmintele slavei sale, în aur şi pietre scumpe, dar cu chipul posomorât. Şi dacă şi-a ridicat capul încărcat de strălucire, a privit cu cumplită mânie. Atunci regina a căzut şi s'a schimbat la faţă din pricina slăbiciunii care o cuprinsese şi şi-a aplecat capul pe slujnica ce-i mergea alături. Dar Dumnezeu a schimbat duhul regelui în blândeţe; cuprins de simţăminte puternice, s'a ridicat de pe tronul său şi a cuprins-o în braţele lui până ce ea şi-a venit în fire; şi a mângâiat-o cu vorbe bune şi i-a zis: "Ce ai, Estera? Eu sunt fratele tău. Linişteşte-te, tu nu vei muri, căci stăpânirea mea e şi a ta. Apropie-te!"</span>
<span class="v-num v-2">2&nbsp;</span><span class="v ET5_2" data-id="ET5_2">Şi, ridicându-şi sceptrul de aur, i-a atins grumazul şi a îmbrăţişat-o şi i-a zis: "Vorbeşte-mi!" Iar ea i-a zis: "Te-am văzut, domnul meu, ca pe un înger al lui Dumnezeu, şi inima mi s'a tulburat de spaima slavei tale; că minunat eşti, stăpâne, şi faţa ta e plină de haruri". Şi'n timp ce vorbea, a căzut din nou, leşinată; iar regele s'a tulburat şi toată curtea căuta s'o aline.</span>
<span class="v-num v-3">3&nbsp;</span><span class="v ET5_3" data-id="ET5_3">Şi i-a zis regele: "Ce vrei tu, Estera? şi care-ţi este cererea? [cere-mi] chiar jumătate din regat, şi ţi-l voi da!"</span>
<span class="v-num v-4">4&nbsp;</span><span class="v ET5_4" data-id="ET5_4">Atunci Estera a zis: "Astăzi e ziua mea de sărbătoare; dacă regelui i se pare că e bine, atunci să vină împreună cu Aman la ospăţul pe care-l voi face astăzi".</span>
<span class="v-num v-5">5&nbsp;</span><span class="v ET5_5" data-id="ET5_5">Iar regele a zis: "Chemaţi-l degrabă pe Aman, ca să plinim poftirea Esterei!" Şi au mers amândoi la ospăţul despre care vorbise Estera.</span>
<span class="v-num v-6">6&nbsp;</span><span class="v ET5_6" data-id="ET5_6">Iar la băutură a zis regele către Estera: "Ce doreşti, regină Estera? Îţi voi da ca şi celor vrednici de cinstire".</span>
<span class="v-num v-7">7&nbsp;</span><span class="v ET5_7" data-id="ET5_7">Ea a zis: "Cererea şi rugămintea mea sunt:</span>
<span class="v-num v-8">8&nbsp;</span><span class="v ET5_8" data-id="ET5_8">Dac'am aflat bunăvoinţă în faţa regelui, atunci regele împreună cu Aman să vină şi mâine la ospăţul pe care-l voi face pentru ei; mâine voi da şi răspunsul".</span>
<span class="v-num v-9">9&nbsp;</span><span class="v ET5_9" data-id="ET5_9">Aşa că Aman a ieşit de la rege foarte vesel şi voios. Dar când Aman l-a văzut în curte pe iudeul Mardoheu, s'a aprins de mânie.</span>
<span class="v-num v-10">10&nbsp;</span><span class="v ET5_10" data-id="ET5_10">Şi ducându-se acasă, şi-a chemat prietenii şi pe Zereş, soţia sa,</span>
<span class="v-num v-11">11&nbsp;</span><span class="v ET5_11" data-id="ET5_11">şi le-a arătat bogăţia şi mărirea cu care regele îl căftănise, şi cum îl făcuse mare dregător şi diriguitor în regat.</span>
<span class="v-num v-12">12&nbsp;</span><span class="v ET5_12" data-id="ET5_12">Şi a zis Aman: "Regina nu a chemat pe nimeni să vină la ospăţ împreună cu regele decât pe mine; ba încă şi pentru mâine m'a poftit.</span>
<span class="v-num v-13">13&nbsp;</span><span class="v ET5_13" data-id="ET5_13">Numai asta nu-mi place, când îl văd în curte pe iudeul Mardoheu".</span>
<span class="v-num v-14">14&nbsp;</span><span class="v ET5_14" data-id="ET5_14">Atunci Zereş, soţia sa, şi prietenii i-au zis: "Porunceşte să-ţi facă o spânzurătoare înaltă de cincizeci de coţi; mâine vorbeşte-i regelui, Mardoheu să fie spânzurat, iar tu vei merge la ospăţ împreună cu regele şi te vei veseli". Lui Aman i-a plăcut ce i se spusese şi a pregătit spânzurătoarea.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="ET4.html">&lt;</a>
<a class="home" href="index.html">=</a>
<a class="next" href="ET6.html">&gt;</a>
</div></div>
</body>
</html>