<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEZECHIEL 16 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EK.html">Biblia Ortodoxă Română Sinodală (2006)</a><a class="location" href="EK.html">IEZECHIEL 16</a><a class="prev" href="EK15.html">&lt;</a>
<a class="home" href="index.html">=</a>
<a class="next" href="EK17.html">&gt;</a>
</div></div>
<div class="section chapter EK EK16 ron_bor ron " dir="ltr" lang="ro" data-id="EK16" data-nextid="EK17" data-previd="EK15">
<div class="c">16</div>
<div class="p">
<span class="v-num v-1">1&nbsp;</span><span class="v EK16_1" data-id="EK16_1">Fost-a cuvântul Domnului către mine:</span>
<span class="v-num v-2">2&nbsp;</span><span class="v EK16_2" data-id="EK16_2">"Fiul omului, spune Ierusalimului urâciunile lui,</span>
<span class="v-num v-3">3&nbsp;</span><span class="v EK16_3" data-id="EK16_3">Şi-i spune: Aşa grăieşte Domnul Dumnezeu către fiica Ierusalimului: Obârşia ta şi patria ta e ţara Canaan; tatăl tău e amoreu şi mama ta e hetită.</span>
<span class="v-num v-4">4&nbsp;</span><span class="v EK16_4" data-id="EK16_4">La naşterea ta, în ziua în care te-ai născut, nu ti s-a tăiat buricul şi cu apă n-ai fost spălată pentru curăţire şi cu sare n-ai fost sărată, nici cu scutece înfăşată.</span>
<span class="v-num v-5">5&nbsp;</span><span class="v EK16_5" data-id="EK16_5">Ochiul nimănui nu s-a înduioşat spre tine, ca din milă de tine să-ţi fi făcut vreuna din acestea; ci ai fost aruncată în câmp din dispreţ către viata ta, în ziua naşterii tale.</span>
<span class="v-num v-6">6&nbsp;</span><span class="v EK16_6" data-id="EK16_6">Şi am trecut Eu pe lângă tine şi te-am văzut zbătându-te în sângele tău şi ţi-am zis: "Trăieşte în sângele tău!" Aşa ţi-am zis: "Trăieşte în sângele tău!"</span>
<span class="v-num v-7">7&nbsp;</span><span class="v EK16_7" data-id="EK16_7">Şi te-am înmulţit ca pe iarba câmpului; ai crescut, te-ai făcut mare şi ai ajuns la o frumuseţe desăvârşită; şi s-a ridicat pieptul şi ţi-a crescut părul; dar erai goală, de tot goală.</span>
<span class="v-num v-8">8&nbsp;</span><span class="v EK16_8" data-id="EK16_8">Atunci am trecut Eu pe lângă tine şi te-am văzut, şi iată aceea era vremea ta, vremea iubirii. Atunci mi-am întins Eu poala mantiei Mele peste tine şi am acoperit goliciunea ta, şi-am făcut un jurământ, am făcut un legământ cu tine, zice Domnul Dumnezeu şi tu ai fost a Mea.</span>
<span class="v-num v-9">9&nbsp;</span><span class="v EK16_9" data-id="EK16_9">Apoi te-am spălat cu apă, am curăţit de pe tine sângele tău şi te-am uns cu untdelemn.</span>
<span class="v-num v-10">10&nbsp;</span><span class="v EK16_10" data-id="EK16_10">Ţi-am dat veşminte brodate, încălţăminte de piele fină, o legătură de vison pentru cap şi o mantie de mătase.</span>
<span class="v-num v-11">11&nbsp;</span><span class="v EK16_11" data-id="EK16_11">Te-am gătit cu podoabe şi ţi-am pus brăţări la mâini şi salbe la gât.</span>
<span class="v-num v-12">12&nbsp;</span><span class="v EK16_12" data-id="EK16_12">Ţi-am dat inel în nas şi cercei în urechi şi pe cap ţi-am pus o coroană minunată.</span>
<span class="v-num v-13">13&nbsp;</span><span class="v EK16_13" data-id="EK16_13">Aşa ai fost împodobită cu aur şi cu argint şi îmbrăcămintea ta era de vison, de mătase şi de ţesături brodate; te-ai hrănit cu pâine din cea mai bună făină de grâu, cu miere şi untdelemn, şi erai foarte frumoasă şi ai ajuns la vrednicia de regină.</span>
<span class="v-num v-14">14&nbsp;</span><span class="v EK16_14" data-id="EK16_14">Ai fost renumită printre neamuri pentru frumuseţea ta, pentru că ea era desăvârşită datorită strălucirii Mele cu care te-am îmbrăcat", zice Domnul Dumnezeu.</span>
<span class="v-num v-15">15&nbsp;</span><span class="v EK16_15" data-id="EK16_15">Dar tu te-ai încrezut în frumuseţea ta şi, folosindu-te de renumele tău, ai început să te desfrânezi; şi-ai cheltuit desfrânarea ta cu tot trecătorul, dându-te pe tine lui.</span>
<span class="v-num v-16">16&nbsp;</span><span class="v EK16_16" data-id="EK16_16">Ai luat din hainele tale, ca să-ţi faci locuri înalte în culori felurite, şi te-ai desfrânat acolo, cum niciodată nu s-a întâmplat şi nici nu va mai fi.</span>
<span class="v-num v-17">17&nbsp;</span><span class="v EK16_17" data-id="EK16_17">Ai luat lucrurile tale de găteală, făcute din aurul Meu şi din argintul Meu, pe care ţi le-am dat Eu, şi ţi-ai făcut chipuri de bărbat şi te-ai desfrânat cu ele.</span>
<span class="v-num v-18">18&nbsp;</span><span class="v EK16_18" data-id="EK16_18">Ai luat hainele tale cele brodate şi i-ai îmbrăcat pe ei cu ele; ai pus înaintea lor uleiul şi tămâia Mea.</span>
<span class="v-num v-19">19&nbsp;</span><span class="v EK16_19" data-id="EK16_19">Şi pâinea Mea, pe care Eu ţi-o dădeam ţie; făina de grâu, uleiul şi mierea, pe care Eu ţi le dădeam ţie, tu le puneai înaintea lor spre miros de bună mireasmă; iată ce s-a întâmplat, zice Domnul Dumnezeu.</span>
<span class="v-num v-20">20&nbsp;</span><span class="v EK16_20" data-id="EK16_20">Ai luat pe fiii tăi şi pe fiicele tale pe care Mi i-ai născut Mie şi i-ai adus lor jertfă spre mâncare. Dar puţin te-ai desfrânat tu oare?</span>
<span class="v-num v-21">21&nbsp;</span><span class="v EK16_21" data-id="EK16_21">Ba tu şi pe fiii Mei i-ai junghiat şi i-ai dat lor, trecându-i prin foc.</span>
<span class="v-num v-22">22&nbsp;</span><span class="v EK16_22" data-id="EK16_22">Pe lângă toate urâciunile şi desfrânările tale tu nu ţi-ai adus aminte de zilele tinereţii tale, când erai goală, cu totul goală, zbătându-te şi aruncată în sângele tău.</span>
<span class="v-num v-23">23&nbsp;</span><span class="v EK16_23" data-id="EK16_23">După toate nelegiuirile tale, vai, vai de tine, zice Domnul Dumnezeu.</span>
<span class="v-num v-24">24&nbsp;</span><span class="v EK16_24" data-id="EK16_24">Că ţi-ai făcut case de desfrânare, ai aşezat locuri înalte în fiecare piaţă;</span>
<span class="v-num v-25">25&nbsp;</span><span class="v EK16_25" data-id="EK16_25">La răspântia fiecărui drum ţi-ai făcut locuri înalte, ţi-ai batjocorit frumuseţea ta şi ţi-ai arătat picioarele înaintea fiecărui trecător şi ţi-ai înmulţit desfrânările.</span>
<span class="v-num v-26">26&nbsp;</span><span class="v EK16_26" data-id="EK16_26">Te-ai desfrânat cu fiii Egiptului, vecinii tăi, oameni înalţi la statură, şi ţi-ai înmulţit desfrânările, mâniindu-Mă pe Mine.</span>
<span class="v-num v-27">27&nbsp;</span><span class="v EK16_27" data-id="EK16_27">Iată, Mi-am întins asupra ta mâna Mea, am împuţinat cele menite pentru tine şi te-am lăsat pradă fetelor Filistenilor, duşmancele tale, care s-au ruşinat de purtarea ta cea nelegiuită.</span>
<span class="v-num v-28">28&nbsp;</span><span class="v EK16_28" data-id="EK16_28">Tu te-ai desfrânat cu Asirienii şi nu te-ai săturat; te-ai desfrânat cu ei, dar nu te-ai mulţumit cu atât,</span>
<span class="v-num v-29">29&nbsp;</span><span class="v EK16_29" data-id="EK16_29">Ci ai înmulţit desfrânările tale din pământul Canaan până în pământul Caldeii, dar nici cu atât nu te-ai mulţumit.</span>
<span class="v-num v-30">30&nbsp;</span><span class="v EK16_30" data-id="EK16_30">Cât de obosită trebuie să fie inima ta, zice Domnul Dumnezeu, după ce ai făcut toate acestea, ca o desfrânată nestăpânită!</span>
<span class="v-num v-31">31&nbsp;</span><span class="v EK16_31" data-id="EK16_31">Când ţi-ai făcut case de desfrânare la fiecare răspântie de drum şi ţi-ai făcut locuri înalte în fiecare piaţă, nu erai ca o desfrânată, pentru că respingeai darurile,</span>
<span class="v-num v-32">32&nbsp;</span><span class="v EK16_32" data-id="EK16_32">Ci ca o femeie adulteră, care, în locul bărbatului său, primeşte pe alţii.</span>
<span class="v-num v-33">33&nbsp;</span><span class="v EK16_33" data-id="EK16_33">Tuturor desfrânatelor se dau daruri; tu însă dădeai însăţi daruri amanţilor tăi şi îi cumpărai, ca să vină aceştia din toate părţile la tine şi să se desfrâneze cu tine.</span>
<span class="v-num v-34">34&nbsp;</span><span class="v EK16_34" data-id="EK16_34">La tine desfrânările tale se petreceau în alt fel decât se întâmplă cu femeile; nu umblau bărbaţii după tine, ci tu dădeai daruri, iar ţie nu ţi se dădeau daruri, şi deci tu te-ai purtat cu totul altfel decât altele.</span>
<span class="v-num v-35">35&nbsp;</span><span class="v EK16_35" data-id="EK16_35">De aceea ascultă, desfrânato, cuvântul Domnului:</span>
<span class="v-num v-36">36&nbsp;</span><span class="v EK16_36" data-id="EK16_36">Aşa zice Domnul Dumnezeu: Pentru că tu ţi-ai vărsat astfel banii tăi şi pentru că în desfrânările tale şi s-a descoperit goliciunea ta înaintea amanţilor tăi şi înaintea tuturor oamenilor tăi neruşinaţi şi pentru sângele fiilor tăi, pe care tu i-ai dat lor,</span>
<span class="v-num v-37">37&nbsp;</span><span class="v EK16_37" data-id="EK16_37">Pentru toate acestea iată Eu voi aduna pe toţi amanţii tăi cu care te-ai desfrânat tu şi pe care i-ai iubit şi pe toţi aceia pe care i-ai urât, şi-i voi aduna pretutindeni împotriva ta şi voi descoperi înaintea lor goliciunea ta şi vor vedea toată ruşinea ta.</span>
<span class="v-num v-38">38&nbsp;</span><span class="v EK16_38" data-id="EK16_38">Te voi judeca cum se judecă femeile adultere şi cele ce varsă sânge şi te voi preda urgiei şi pismei;</span>
<span class="v-num v-39">39&nbsp;</span><span class="v EK16_39" data-id="EK16_39">Te voi da în mâinile acelora şi ei vor dărâma casele tale de desfrânare, vor risipi locurile tale înalte, vor rupe de pe tine hainele tale, vor lua podoabele tale şi te vor lăsa goală, de tot goală.</span>
<span class="v-num v-40">40&nbsp;</span><span class="v EK16_40" data-id="EK16_40">Voi strânge împotriva ta adunare şi te vor ucide cu pietre şi cu sabie te vor tăia.</span>
<span class="v-num v-41">41&nbsp;</span><span class="v EK16_41" data-id="EK16_41">Vor arde casele tale cu foc şi te vor judeca înaintea ochilor multor femei; aşa voi pune capăt desfrânării tale şi nu vei mai face daruri.</span>
<span class="v-num v-42">42&nbsp;</span><span class="v EK16_42" data-id="EK16_42">Îmi voi potoli cu tine urgia Mea şi Mă voi linişti şi nu Mă vai mai mânia.</span>
<span class="v-num v-43">43&nbsp;</span><span class="v EK16_43" data-id="EK16_43">Pentru că tu nu ţi-ai adus aminte de zilele tinereţii tale şi de toate cu câte M-ai mâniat, iată şi Eu voi întoarce purtarea ta asupra capului tău, zice Domnul Dumnezeu, ca tu să nu te mai dedal desfrâului cu toţi idolii tăi.</span>
<span class="v-num v-44">44&nbsp;</span><span class="v EK16_44" data-id="EK16_44">Iată, tot cel ce grăieşte în pilde poate să zică de tine: "Cum e mama, aşa e şi fiica!"</span>
<span class="v-num v-45">45&nbsp;</span><span class="v EK16_45" data-id="EK16_45">Tu eşti cu adevărat fiica mamei tale, care şi-a lepădat bărbatul şi copiii; tu eşti cu adevărat sora surorilor tale, care şi-au lepădat bărbaţii şi copiii lor. Mama voastră este hetită şi tatăl vostru amoreu.</span>
<span class="v-num v-46">46&nbsp;</span><span class="v EK16_46" data-id="EK16_46">Iar sora ta cea mai mare este Samaria, care trăieşte cu fiicele sale în stânga ta. Iar sora ta cea mai mică, aceea care trăieşte la dreapta ta, este Sodoma cu fiicele ei.</span>
<span class="v-num v-47">47&nbsp;</span><span class="v EK16_47" data-id="EK16_47">Tu însă n-ai mers nici măcar pe căile lor şi nici măcar la urâciunile lor nu te-ai mărginit; aceasta şi s-a părut puţin; tu te-ai arătat mai stricată decât ele în toate căile tale.</span>
<span class="v-num v-48">48&nbsp;</span><span class="v EK16_48" data-id="EK16_48">Viu sunt Eu, zice Domnul Dumnezeu; Sodoma, sora ta, n-a făcut nici ea, nici fiicele ei ce-ai făcut tu şi fiicele tale.</span>
<span class="v-num v-49">49&nbsp;</span><span class="v EK16_49" data-id="EK16_49">Iată care au fost fărădelegile Sodomei, sora ta, şi ale fiicelor ei: mândria, îmbuibarea şi trândăvia; iar mâinile săracului şi ale celui nevoiaş nu le-au sprijinit.</span>
<span class="v-num v-50">50&nbsp;</span><span class="v EK16_50" data-id="EK16_50">Ele s-au mândrit şi au făcut urâciune înaintea Mea; de aceea le-am şi nimicit, cum ai văzut.</span>
<span class="v-num v-51">51&nbsp;</span><span class="v EK16_51" data-id="EK16_51">Iar Samaria n-a păcătuit nici pe jumătate din ce ai păcătuit tu. Tu le-ai întrecut în urâciuni şi prin urâciunile tale, pe care le-ai făcut tu, surorile tale s-au dovedit mai drepte decât tine.</span>
<span class="v-num v-52">52&nbsp;</span><span class="v EK16_52" data-id="EK16_52">Poartă-ţi dar ruşinea ta şi tu, ceea ce osândeai pe surorile tale; faţă de păcatele tale, cu care tu te-ai batjocorit, acelea sunt mai drepte decât tine. Roşeşte dar de ruşine şi tu şi du-ţi batjocura ta, pentru că ai îndreptăţit astfel pe surorile tale.</span>
<span class="v-num v-53">53&nbsp;</span><span class="v EK16_53" data-id="EK16_53">Dar Eu voi aduce înapoi pe prinşii lor de război, pe prinşii de război ai Sodomei şi ai fiicelor ei, pe prinşii de război ai Samariei şi ai fiilor ei şi pe prinşii tăi de război în mijlocul lor,</span>
<span class="v-num v-54">54&nbsp;</span><span class="v EK16_54" data-id="EK16_54">Ca să-ţi porţi ruşinea ta şi să te ruşinezi de tot ceea ce ai făcut, servind ca mângâiere pentru ele.</span>
<span class="v-num v-55">55&nbsp;</span><span class="v EK16_55" data-id="EK16_55">Surorile tale, Sodoma, şi fiicele ei, se vor întoarce la starea lor de mai înainte; Samaria şi fiicele ei se vor întoarce la starea lor de mai înainte; şi tu şi fiicele tale vă veţi întoarce la starea voastră de altădată.</span>
<span class="v-num v-56">56&nbsp;</span><span class="v EK16_56" data-id="EK16_56">De sora ta, Sodoma, nici pomenire nu a fost pe buzele tale în zilele trufiei tale,</span>
<span class="v-num v-57">57&nbsp;</span><span class="v EK16_57" data-id="EK16_57">Până nu se descoperise goliciunea ta, ca în zilele batjocurei ce ţi-a venit din partea fiicelor Siriei şi a tuturor celor ce o înconjoară, din partea fiicelor Filistenilor, care din toate părţile se uitau la tine cu dispreţ.</span>
<span class="v-num v-58">58&nbsp;</span><span class="v EK16_58" data-id="EK16_58">Tu suferi din pricina desfrâului tău şi din pricina ticăloşiei tale, zice Domnul Dumnezeu;</span>
<span class="v-num v-59">59&nbsp;</span><span class="v EK16_59" data-id="EK16_59">Că aşa grăieşte Domnul Dumnezeu: Mă voi purta cu tine, cum te-ai purtat tu, dispreţuind jurământul prin ruperea legământului.</span>
<span class="v-num v-60">60&nbsp;</span><span class="v EK16_60" data-id="EK16_60">Dar Eu Îmi voi aduce aminte de legământul Meu încheiat cu tine în zilele tinereţii tale şi voi înnoi cu tine un aşezământ veşnic.</span>
<span class="v-num v-61">61&nbsp;</span><span class="v EK16_61" data-id="EK16_61">Şi tu îţi vei aduce aminte de căile tale şi-ţi va fi ruşine când vei începe să primeşti la tine pe surorile tale, cele mai mari decât tine şi pe cele mai mici decât tine şi când Eu le voi da ţie ca fiice, însă nu după aşezământul tău.</span>
<span class="v-num v-62">62&nbsp;</span><span class="v EK16_62" data-id="EK16_62">Voi înnoi aşezământul Meu cu tine şi vei cunoaşte că Eu sunt Domnul,</span>
<span class="v-num v-63">63&nbsp;</span><span class="v EK16_63" data-id="EK16_63">Ca să-ţi aduci aminte şi să te ruşinezi, ca pe viitor să nu poţi nici gura să-ţi deschizi de ruşine, când iţi voi ierta ceea ce ai făcut", zice Domnul Dumnezeu.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EK15.html">&lt;</a>
<a class="home" href="index.html">=</a>
<a class="next" href="EK17.html">&gt;</a>
</div></div>
</body>
</html>