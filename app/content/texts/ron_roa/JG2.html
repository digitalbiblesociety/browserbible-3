<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA JUDECĂTORILOR 2 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JG.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JG.html">CARTEA JUDECĂTORILOR 2</a><a class="prev" href="JG1.html">&lt;</a>
<a class="home" href="index.html">=</a>
<a class="next" href="JG3.html">&gt;</a>
</div></div>
<div class="section chapter JG JG2 ron_roa ron " dir="ltr" lang="ro" data-id="JG2" data-nextid="JG3" data-previd="JG1">
<div class="c">2</div>
<div class="p">
<span class="v-num v-1">1&nbsp;</span><span class="v JG2_1" data-id="JG2_1">Şi îngerul Domnului s'a suit de la Ghilgal la Locul Plângerilor şi la Betel şi la casa lui Israel şi le-a zis: "Aşa grăieşte Domnul: Eu v'am scos din ţara Egiptului şi v'am adus în ţara pe care m'am jurat faţă de părinţii voştri să v'o dau vouă, zicând: În veac nu voi călca legământul pe care l-am făcut cu voi!</span>
<span class="v-num v-2">2&nbsp;</span><span class="v JG2_2" data-id="JG2_2">Dar nici voi să nu faceţi vreun legământ cu cei ce locuiesc în această ţară şi nici să nu vă închinaţi dumnezeilor lor; dimpotrivă, chipurile lor cele cioplite să le nimiciţi, jertfelnicele lor să le surpaţi!... Dar voi n'aţi ascultat de glasul Meu, de vreme ce aţi făcut toate aceste lucruri.</span>
<span class="v-num v-3">3&nbsp;</span><span class="v JG2_3" data-id="JG2_3">Iar Eu am zis: Nu-i voi alunga de dinaintea voastră, ci ei vor fi să vă facă necazuri, iar dumnezeii lor să vă fie piatră de poticnire".</span>
<span class="v-num v-4">4&nbsp;</span><span class="v JG2_4" data-id="JG2_4">Şi a fost că după ce a grăit îngerul Domnului aceste cuvinte către toţi fiii lui Israel, poporul şi-a ridicat glasul şi a plâns.</span>
<span class="v-num v-5">5&nbsp;</span><span class="v JG2_5" data-id="JG2_5">De aceea au numit locul acela "al Plângerilor"; şi I-au adus acolo jertfă Domnului.</span>
<span class="v-num v-6">6&nbsp;</span><span class="v JG2_6" data-id="JG2_6">Şi Iosua a dat drumul poporului, iar fiii lui Israel s'au dus fiecare la moştenirea sa, să-şi moştenească pământul.</span>
<span class="v-num v-7">7&nbsp;</span><span class="v JG2_7" data-id="JG2_7">Iar poporul I-a slujit Domnului în toate zilele lui Iosua şi'n toate zilele bătrânilor care-au trăit îndelung după Iosua şi care-au cunoscut toate lucrurile cele mari pe care Domnul le-a făcut în Israel.</span>
<span class="v-num v-8">8&nbsp;</span><span class="v JG2_8" data-id="JG2_8">Iar Iosua, fiul lui Navi, sluga Domnului, a murit în vârstă de o sută zece ani.</span>
<span class="v-num v-9">9&nbsp;</span><span class="v JG2_9" data-id="JG2_9">Şi l-au îngropat în hotarul moştenirii sale, la Timnat-Heres, în muntele lui Efraim, la miazănoapte de muntele Gaaş;</span>
<span class="v-num v-10">10&nbsp;</span><span class="v JG2_10" data-id="JG2_10">şi toată generaţia aceea s'a adăugat la părinţii lor; şi după ei s'a ridicat o altă generaţie, care nu L-a recunoscut pe Domnul şi nici lucrurile pe care Domnul le făcuse cu Israel.</span>
<span class="v-num v-11">11&nbsp;</span><span class="v JG2_11" data-id="JG2_11">Şi fiii lui Israel au făcut rău în faţa Domnului şi s'au închinat baalilor.</span>
<span class="v-num v-12">12&nbsp;</span><span class="v JG2_12" data-id="JG2_12">Şi L-au părăsit pe Domnul, Dumnezeul părinţilor lor, Cel ce îi scosese din ţara Egiptului, şi au mers după dumnezei străini, dumnezeii popoarelor din jurul lor, şi li s'au închinat şi L-au mâniat pe Domnul;</span>
<span class="v-num v-13">13&nbsp;</span><span class="v JG2_13" data-id="JG2_13">şi L-au părăsit şi le-au slujit lui Baal şi Astartelor.</span>
<span class="v-num v-14">14&nbsp;</span><span class="v JG2_14" data-id="JG2_14">Şi Domnul S'a mâniat cu mare aprindere asupra lui Israel; şi i-a dat pe mâna prădătorilor, care i-au jefuit; şi i-a vândut în mâna duşmanilor lor de primprejur, iar ei n'au mai fost în stare să stea împotriva vrăjmaşilor lor,</span>
<span class="v-num v-15">15&nbsp;</span><span class="v JG2_15" data-id="JG2_15">împotriva celor cu care mergeau mână'n mână ; dimpotrivă, mâna Domnului era împotriva lor, spre rău - aşa cum Domnul grăise şi aşa cum Domnul li Se jurase; şi El a adus peste ei necazuri mari.</span>
<span class="v-num v-16">16&nbsp;</span><span class="v JG2_16" data-id="JG2_16">Şi Domnul le-a ridicat judecători ; şi Domnul i-a mântuit din mâna celor ce-i prădau.</span>
<span class="v-num v-17">17&nbsp;</span><span class="v JG2_17" data-id="JG2_17">Dar ei nici de judecătorii lor n'au ascultat, ci s'au desfrânat umblând după alţi dumnezei şi li s'au închinat acestora; şi repede s'au întors din calea în care părinţii lor umblaseră să asculte de cuvintele Domnului; ei n'au făcut aşa.</span>
<span class="v-num v-18">18&nbsp;</span><span class="v JG2_18" data-id="JG2_18">Şi de vreme ce Domnul le ridicase judecători, Domnul era cu judecătorul şi-i scăpa de mâna duşmanilor lor în toate zilele judecătorului; fiindcă Domnului îi părea rău de suspinul lor, pricinuit de către cei care-i împresurau şi le făceau necazuri.</span>
<span class="v-num v-19">19&nbsp;</span><span class="v JG2_19" data-id="JG2_19">Dar după ce judecătorul murea, ei se întoarceau şi se stricau mai rău decât părinţii lor, mergând după dumnezei străini, slujindu-le şi închinându-se lor; ei nu şi-au părăsit izvodirile, şi nici căile lor cele rele.</span>
<span class="v-num v-20">20&nbsp;</span><span class="v JG2_20" data-id="JG2_20">Şi tare S'a mâniat Domnul asupra lui Israel şi a zis: "De vreme ce neamul acesta a părăsit legământul pe care Eu l-am poruncit părinţilor lor şi n'au ascultat de glasul Meu,</span>
<span class="v-num v-21">21&nbsp;</span><span class="v JG2_21" data-id="JG2_21">nici Eu nu voi mai izgoni de dinaintea lor pe nimeni dintre neamurile lăsate de Iosua,</span>
<span class="v-num v-22">22&nbsp;</span><span class="v JG2_22" data-id="JG2_22">lăsate ca prin ele să fie Israel pus la'ncercare şi să vadă dacă va ţine sau nu calea Domnului, să meargă pe ea aşa cum au păzit-o părinţii lor".</span>
<span class="v-num v-23">23&nbsp;</span><span class="v JG2_23" data-id="JG2_23">Domnul este Cel ce a lăsat aceste neamuri, şi nu le-a nimicit degrabă şi nici nu le-a dat în mâna lui Iosua.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JG1.html">&lt;</a>
<a class="home" href="index.html">=</a>
<a class="next" href="JG3.html">&gt;</a>
</div></div>
</body>
</html>