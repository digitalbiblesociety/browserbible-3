<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>DEUTERONOMUL (A CINCEA CARTE A LUI MOISE) 2 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="DT.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="DT.html">DEUTERONOMUL (A CINCEA CARTE A LUI MOISE) 2</a><a class="prev" href="DT1.html">&lt;</a>
<a class="home" href="index.html">=</a>
<a class="next" href="DT3.html">&gt;</a>
</div></div>
<div class="section chapter DT DT2 ron_roa ron " dir="ltr" lang="ron" data-id="DT2" data-nextid="DT3" data-previd="DT1">
<div class="c">2</div>
<div class="p">
<span class="v-num v-1">1&nbsp;</span><span class="v DT2_1" data-id="DT2_1">Apoi, întorcându-ne noi, am pornit prin pustie spre Marea Roşie, după cum îmi grăise Domnul, şi timp de multe zile am mers împrejurul muntelui Seir.</span>
<span class="v-num v-2">2&nbsp;</span><span class="v DT2_2" data-id="DT2_2">Iar Domnul a zis către mine:</span>
<span class="v-num v-3">3&nbsp;</span><span class="v DT2_3" data-id="DT2_3">Ajunge de când umblaţi împrejurul acestui munte! Înturnaţi-vă dar spre miazănoapte!</span>
<span class="v-num v-4">4&nbsp;</span><span class="v DT2_4" data-id="DT2_4">Dă poruncă poporului şi zi: Voi acum veţi trece prin hotarele fiilor lui Esau , fraţii voştri, care locuiesc în Seir; ei se vor înfricoşa de voi şi foarte se vor teme,</span>
<span class="v-num v-5">5&nbsp;</span><span class="v DT2_5" data-id="DT2_5">dar voi să nu ridicaţi război împotrivă-le, pentru că din pământul lor nu vă voi da nici măcar o urmă de picior: muntele Seir l-am dat în stăpânirea fiilor lui Esau.</span>
<span class="v-num v-6">6&nbsp;</span><span class="v DT2_6" data-id="DT2_6">Mâncarea cu care vă hrăniţi s'o cumpăraţi de la ei cu bani, şi tot pe bani să vă cumpăraţi de la ei apa pe care-o beţi.</span>
<span class="v-num v-7">7&nbsp;</span><span class="v DT2_7" data-id="DT2_7">Căci Domnul, Dumnezeul nostru, te-a binecuvântat pe tine în tot lucrul mâinilor tale; El ştie cum ai străbătut pustia aceasta întinsă şi'nfricoşătoare; iată, de-a lungul a patruzeci de ani Domnul Dumnezeul tău a fost cu tine şi n'ai dus lipsă de nimic.</span>
<span class="v-num v-8">8&nbsp;</span><span class="v DT2_8" data-id="DT2_8">Şi am trecut pe-alături de fraţii noştri, fiii lui Esau, care locuiau în Seir, pe-alături de drumul Arabei, de la Elat şi Eţion-Gheber; pe urmă ne-am înturnat şi am apucat pe calea pustiei Moabului.</span>
<span class="v-num v-9">9&nbsp;</span><span class="v DT2_9" data-id="DT2_9">Dar Domnul mi-a zis: Nu vă puneţi în duşmănie cu Moabiţii şi să nu porniţi război asupră-le, pentru că din pământul lor nu vă voi da nimic în stăpânire: Arul l-am dat în stăpânire fiilor lui Lot.</span>
<span class="v-num v-10">10&nbsp;</span><span class="v DT2_10" data-id="DT2_10">Înainte au locuit acolo Emimii, popor mare, numeros şi înalt la statură, ca fiii lui Enac;</span>
<span class="v-num v-11">11&nbsp;</span><span class="v DT2_11" data-id="DT2_11">şi ei treceau drept Refaimi, ca fii ai lui Enac, dar Moabiţii i-au numit Emimi.</span>
<span class="v-num v-12">12&nbsp;</span><span class="v DT2_12" data-id="DT2_12">În Seir au trăit mai înainte şi Horeii; dar fiii lui Esau i-au alungat şi i-au nimicit de dinainte-le şi s'au aşezat ei în locul lor, aşa cum a făcut şi Israel cu pământul moştenirii sale, cel pe care Domnul i l-a dat...</span>
<span class="v-num v-13">13&nbsp;</span><span class="v DT2_13" data-id="DT2_13">Acum, sculaţi-vă!, porniţi-vă şi treceţi valea Zared! Şi am trecut valea Zaredului.</span>
<span class="v-num v-14">14&nbsp;</span><span class="v DT2_14" data-id="DT2_14">De atunci, de când am plecat de la Cadeş-Barnea şi până când am trecut valea Zaredului, s'au scurs treizeci şi opt de ani, până ce-au pierit din tabără toţi cei ce erau atunci buni de război, aşa cum li Se jurase Dumnezeu;</span>
<span class="v-num v-15">15&nbsp;</span><span class="v DT2_15" data-id="DT2_15">că mâna Domnului a fost asupră-le ca să-i topească din mijlocul taberei, până ce-au pierit de tot.</span>
<span class="v-num v-16">16&nbsp;</span><span class="v DT2_16" data-id="DT2_16">Şi a fost că dac'au murit toţi cei ce erau atunci buni de război şi dac'au pierit ei din mijlocul poporului,</span>
<span class="v-num v-17">17&nbsp;</span><span class="v DT2_17" data-id="DT2_17">mi-a grăit mie Domnul, zicând:</span>
<span class="v-num v-18">18&nbsp;</span><span class="v DT2_18" data-id="DT2_18">Astăzi vei trece pe lângă hotarele lui Moab spre Ar ;</span>
<span class="v-num v-19">19&nbsp;</span><span class="v DT2_19" data-id="DT2_19">veţi fi foarte aproape de Amoniţi, dar să nu vă puneţi cu ei în duşmănie şi să nu porniţi război asupră-le, pentru că din pământul fiilor lui Amon nu-ţi voi da nimic în stăpânire: stăpânirea le-am dat-o fiilor lui Lot".</span>
<span class="v-num v-20">20&nbsp;</span><span class="v DT2_20" data-id="DT2_20">(Acesta era socotit şi el a fi pământul Refaimilor, căci Refaimii îl locuiseră mai înainte; Amoniţii îi numeau Zomzomimi ,</span>
<span class="v-num v-21">21&nbsp;</span><span class="v DT2_21" data-id="DT2_21">popor mare, numeros şi mai puternic decât voi, precum fiii lui Enac; Domnul însă l-a nimicit de dinaintea [Amoniţilor], aşa că aceştia s'au înstăpânit şi locuiesc în ţinuturile lor până'n ziua de azi,</span>
<span class="v-num v-22">22&nbsp;</span><span class="v DT2_22" data-id="DT2_22">aşa cum Domnul le-a făcut fiilor lui Esau, cei ce locuiau în Seir, când i-a prăpădit de dinainte-le pe Horei şi le-au luat în stăpânire ţinuturile şi s'au aşezat în ele până'n ziua de azi;</span>
<span class="v-num v-23">23&nbsp;</span><span class="v DT2_23" data-id="DT2_23">şi [cum le-a făcut] şi Heveilor, cei ce locuiau în sate pân'la Gaza: i-au nimicit Caftorimii, cei ce plecaseră din Caftorim , şi s'au aşezat în locul lor).</span>
<span class="v-num v-24">24&nbsp;</span><span class="v DT2_24" data-id="DT2_24">Acum, aşadar, sculaţi-vă!, porniţi-vă şi treceţi valea Arnonului! Iată, ţi l-am dat în mână pe Sihon Amoreul, regele Heşbonului, precum şi ţara lui; începe-ţi înstăpânirea, fă război cu el!</span>
<span class="v-num v-25">25&nbsp;</span><span class="v DT2_25" data-id="DT2_25">Chiar de astăzi Eu încep să semăn spaima de tine şi frica de tine'naintea tuturor neamurilor ce se află sub cer: cei ce vor auzi de numele tău se vor tulbura şi se vor îngrozi'nainte-ţi.</span>
<span class="v-num v-26">26&nbsp;</span><span class="v DT2_26" data-id="DT2_26">Din pustiul Chedemot am trimis soli la Sihon, regele Heşbonului, cu aceste cuvinte de pace:</span>
<span class="v-num v-27">27&nbsp;</span><span class="v DT2_27" data-id="DT2_27">Trece-voi prin ţara ta; voi merge numai pe drum, fără să mă abat nici la dreapta şi nici la stânga;</span>
<span class="v-num v-28">28&nbsp;</span><span class="v DT2_28" data-id="DT2_28">tu pe bani îmi vei vinde mâncarea cu care să mă hrănesc, şi tot pe bani apa pe care s'o beau; nu vreau decât să trec pe picioare,</span>
<span class="v-num v-29">29&nbsp;</span><span class="v DT2_29" data-id="DT2_29">aşa cum au făcut pentru mine fiii lui Esau care trăiesc în Seir şi Moabiţii care locuiesc în Ar; aceasta, numai până voi trece Iordanul în ţara pe care ne-o dă nouă Domnul, Dumnezeul nostru.</span>
<span class="v-num v-30">30&nbsp;</span><span class="v DT2_30" data-id="DT2_30">Dar Sihon, regele Heşbonului, n'a vrut ca noi să trecem pe la el, pentru că Domnul, Dumnezeul tău, i-a învârtoşat duhul şi i-a împietrit inima, aşa ca el să fie dat în mâinile tale, aşa cum este acum.</span>
<span class="v-num v-31">31&nbsp;</span><span class="v DT2_31" data-id="DT2_31">Atunci mi-a zis Domnul: Iată, am început să ţi-l dau în mână pe Sihon Amoreul, regele Heşbonului, precum şi ţara lui; începe-ţi înstăpânirea peste pământul său!</span>
<span class="v-num v-32">32&nbsp;</span><span class="v DT2_32" data-id="DT2_32">Iar Sihon, regele Heşbonului, ne-a ieşit înainte la Iahaţ, el şi tot poporul său, gata de luptă.</span>
<span class="v-num v-33">33&nbsp;</span><span class="v DT2_33" data-id="DT2_33">Dar Domnul, Dumnezeul nostru, ni l-a dat pe mână şi l-am bătut, pe el şi pe fiii lui şi tot poporul lui.</span>
<span class="v-num v-34">34&nbsp;</span><span class="v DT2_34" data-id="DT2_34">Atunci, la vremea aceea, i-am luat noi toate cetăţile; fiecare cetate am nimicit-o, iar din bărbaţii lor şi din femeile lor şi din copiii lor n'am lăsat pe nimeni viu.</span>
<span class="v-num v-35">35&nbsp;</span><span class="v DT2_35" data-id="DT2_35">Numai vitele le-am luat ca pradă, precum şi ceea ce se jefuise din cetăţile pe care le cuceriserăm.</span>
<span class="v-num v-36">36&nbsp;</span><span class="v DT2_36" data-id="DT2_36">De la Aroer, care se află pe malul râului Arnon, şi de la cetatea cea din vale pân'la muntele Galaad n'a fost cetate care să ne fi scăpat; Domnul Dumnezeu a dat totul în mâinile noastre.</span>
<span class="v-num v-37">37&nbsp;</span><span class="v DT2_37" data-id="DT2_37">Numai de pământul fiilor lui Amon nu ne-am apropiat: de malul întreg al râului Iaboc, de cetăţile ce sunt pe munte şi de nimic din ceea ce ne-a poruncit nouă Domnul, Dumnezeul nostru.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="DT1.html">&lt;</a>
<a class="home" href="index.html">=</a>
<a class="next" href="DT3.html">&gt;</a>
</div></div>
</body>
</html>