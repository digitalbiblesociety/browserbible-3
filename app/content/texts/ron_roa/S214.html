<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 14 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S2.html">CARTEA A DOUA A REGILOR 14</a><a class="prev" href="S213.html">&lt;</a>
<a class="home" href="index.html">=</a>
<a class="next" href="S215.html">&gt;</a>
</div></div>
<div class="section chapter S2 S214 ron_roa ron " dir="ltr" lang="ro" data-id="S214" data-nextid="S215" data-previd="S213">
<div class="c">14</div>
<div class="p">
<span class="v-num v-1">1&nbsp;</span><span class="v S214_1" data-id="S214_1">Cunoscând Ioab, fiul Ţeruiei, că inima regelui s'a întors spre Abesalom,</span>
<span class="v-num v-2">2&nbsp;</span><span class="v S214_2" data-id="S214_2">a trimis Ioab la Tecoa şi a luat de acolo o femeie isteaţă şi i-a zis: "Plângi, îmbracă-te cu haine de jale şi nu te unge cu untdelemn şi fii ca o femeie care jeleşte de multe zile pentru un mort;</span>
<span class="v-num v-3">3&nbsp;</span><span class="v S214_3" data-id="S214_3">şi du-te la rege şi vorbeşte-i aşa:...". Şi Ioab i-a spus ce avea să zică.</span>
<span class="v-num v-4">4&nbsp;</span><span class="v S214_4" data-id="S214_4">Aşa că femeia din Tecoa a venit la rege şi a căzut cu faţa la pământ şi i s'a închinat, zicând: "Ajutor, o, rege, ajutor!"</span>
<span class="v-num v-5">5&nbsp;</span><span class="v S214_5" data-id="S214_5">Iar regele i-a zis: "Ce e cu tine?" Iar ea a zis: "Sunt femeie văduvă, căci mi-a murit bărbatul.</span>
<span class="v-num v-6">6&nbsp;</span><span class="v S214_6" data-id="S214_6">Roaba ta avea doi feciori, iar aceştia s'au sfădit în ţarină şi nu era cine să-i despartă, aşa că unul dintre ei l-a lovit pe celălalt, fratele lui, şi l-a omorât.</span>
<span class="v-num v-7">7&nbsp;</span><span class="v S214_7" data-id="S214_7">Şi, iată, toate rudele s'au ridicat împotriva roabei tale, zicând: - Dă-ni-l pe acela care şi-a ucis fratele şi-l vom ucide pentru viaţa fratelui său pe care l-a ucis, şi-l vom nimici chiar şi pe moştenitorul lui!... Şi astfel vor ei să stingă şi tăciunele care mi-a mai rămas, aşa încât bărbatului meu să nu-i rămână urmaş sau nume pe faţa pământului".</span>
<span class="v-num v-8">8&nbsp;</span><span class="v S214_8" data-id="S214_8">Atunci regele i-a zis femeii: "Mergi sănătoasă la casa ta, iar eu voi da porunci pentru tine".</span>
<span class="v-num v-9">9&nbsp;</span><span class="v S214_9" data-id="S214_9">Iar femeia din Tecoa a zis către rege: "O, rege, domnul meu, asupra mea să fie vina, şi asupra casei tatălui meu, iar regele şi tronul său să fie fără vină!"</span>
<span class="v-num v-10">10&nbsp;</span><span class="v S214_10" data-id="S214_10">Regele i-a zis: "Cine este cel ce vorbeşte împotrivă-ţi? Adu-l la mine, şi nimeni nu se va mai atinge de el !"</span>
<span class="v-num v-11">11&nbsp;</span><span class="v S214_11" data-id="S214_11">Iar femeia a zis: "Aducă-şi dar aminte regele de Domnul, Dumnezeul său, atunci când rudele de sânge se vor aduna să strige, şi să nu-l lase pe fiul meu pradă pierzaniei". Şi a zis regele: "Viu este Domnul de va cădea pe pământ un fir din părul fiului tău!"</span>
<span class="v-num v-12">12&nbsp;</span><span class="v S214_12" data-id="S214_12">Şi a zis femeia: "Atunci, grăiască roaba ta o vorbă către domnul meu, regele!" El a zis: "Grăieşte!"</span>
<span class="v-num v-13">13&nbsp;</span><span class="v S214_13" data-id="S214_13">Atunci a zis femeia: "De ce ai cugetat tu aceasta împotriva poporului lui Dumnezeu? Cuvântul acesta, ieşit din gura regelui, e ca o greşală făcută de el însuşi, aceea de a nu-l mai întoarce regele pe cel izgonit.</span>
<span class="v-num v-14">14&nbsp;</span><span class="v S214_14" data-id="S214_14">Căci noi cu moarte vom muri, şi vom fi ca apa ce se varsă pe pământ şi nu se mai adună la un loc; Dumnezeu însă nu vrea ca sufletul să se piardă, şi nici va socoti să-l alunge de la El pe cel izgonit.</span>
<span class="v-num v-15">15&nbsp;</span><span class="v S214_15" data-id="S214_15">Şi acum, am venit să grăiesc cuvântul acesta către rege, domnul meu, căci poporul mă va vedea, iar roaba ta va zice: Să-i vorbească cineva domnului meu, regele, că doar va plini regele rugămintea roabei sale</span>
<span class="v-num v-16">16&nbsp;</span><span class="v S214_16" data-id="S214_16">pe care regele o va asculta, s'o mântuiască pe roaba sa din mâna omului care caută să mă nimicească, pe mine şi pe fiul meu, din moştenirea lui Dumnezeu".</span>
<span class="v-num v-17">17&nbsp;</span><span class="v S214_17" data-id="S214_17">Şi a zis femeia: "Acum, dacă cuvântul domnului meu, regele, e binevoitor..., bine; căci regele, domnul meu, e ca un înger al lui Dumnezeu, care aude şi binele, şi răul; şi Domnul, Dumnezeul tău, va fi cu tine".</span>
<span class="v-num v-18">18&nbsp;</span><span class="v S214_18" data-id="S214_18">Şi răspunzând regele, i-a zis femeii: "Să nu ascunzi de mine lucrul despre care te voi întreba". Iar femeia a zis: "Grăiască domnul meu, regele!"</span>
<span class="v-num v-19">19&nbsp;</span><span class="v S214_19" data-id="S214_19">Şi a zis regele: "Oare nu-i cu tine mâna lui Ioab în toate acestea?" Iar femeia i-a zis regelui: "Pe viaţa sufletului tău, o, rege, doamne, că din tot ceea ce a grăit domnul meu, regele, eu nu mă abat nici la dreapta, nici la stânga; da, robul tău Ioab, el mi-a dat poruncă şi el a pus toate aceste cuvinte în gura roabei tale.</span>
<span class="v-num v-20">20&nbsp;</span><span class="v S214_20" data-id="S214_20">Robul tău Ioab a făcut învăluirea de cuvinte asupra acestui lucru; iar domnul meu, regele, este înţelept ca înţelepciunea îngerului lui Dumnezeu în a cunoaşte toate cele de pe pământ."</span>
<span class="v-num v-21">21&nbsp;</span><span class="v S214_21" data-id="S214_21">Atunci regele a zis către Ioab: "Iată, ţi-am făcut după cuvântul acesta: Du-te şi adu-l înapoi pe tânărul Abesalom".</span>
<span class="v-num v-22">22&nbsp;</span><span class="v S214_22" data-id="S214_22">Iar Ioab, căzând cu faţa la pământ, s'a închinat şi l-a binecuvântat pe rege. Şi a zis Ioab: "Astăzi a cunoscut robul tău că am aflat bunăvoinţă în ochii tăi, o, rege, doamne al meu; căci domnul meu, regele, a plinit cererea robului său".</span>
<span class="v-num v-23">23&nbsp;</span><span class="v S214_23" data-id="S214_23">Apoi Ioab s'a ridicat, s'a dus la Gheşur şi l-a adus pe Abesalom la Ierusalim.</span>
<span class="v-num v-24">24&nbsp;</span><span class="v S214_24" data-id="S214_24">Şi a zis regele: "Să se întoarcă la casa lui, dar faţa mea să n'o vadă!" Şi s'a întors Abesalom la casa lui, dar faţa regelui n'a văzut-o.</span>
<span class="v-num v-25">25&nbsp;</span><span class="v S214_25" data-id="S214_25">În tot Israelul nu se afla bărbat mai frumos decât Abesalom: din tălpile picioarelor şi până'n creştetul capului nu avea nici o meteahnă.</span>
<span class="v-num v-26">26&nbsp;</span><span class="v S214_26" data-id="S214_26">Când îşi tundea capul (şi-l tundea la începutul fiecărui an, că-i era greu cu el), părul tuns cântărea două sute de sicli (pe potriva siclului regesc) .</span>
<span class="v-num v-27">27&nbsp;</span><span class="v S214_27" data-id="S214_27">Lui Abesalom i s'au născut trei fii şi o fiică, numele celei din urmă era Tamara; aceasta era femeie foarte frumoasă şi a devenit soţia lui Roboam, fiul lui Solomon; iar ea l-a născut pe Abia.</span>
<span class="v-num v-28">28&nbsp;</span><span class="v S214_28" data-id="S214_28">Şi a rămas Abesalom în Ierusalim doi ani de zile, dar faţa regelui n'a văzut-o.</span>
<span class="v-num v-29">29&nbsp;</span><span class="v S214_29" data-id="S214_29">Atunci l-a chemat Abesalom pe Ioab ca să-l trimită la rege, dar acela n'a vrut să vină la el; şi a trimis la el a doua oară, dar n'a vrut să vină.</span>
<span class="v-num v-30">30&nbsp;</span><span class="v S214_30" data-id="S214_30">Şi a zis Abesalom către slugile sale: "Iată, în câmp, partea de ţarină a lui Ioab, pe care el are orz, vecină cu a mea; duceţi-vă şi daţi-i foc". Aşa că slugile lui Abesalom i-au ars cu foc holda.</span>
<span class="v-num v-31">31&nbsp;</span><span class="v S214_31" data-id="S214_31">Atunci robii lui Ioab s'au dus la el cu hainele sfâşiate şi au zis: "Slugile lui Abesalom ţi-au ars holda". Atunci Ioab s'a ridicat şi a venit acasă la Abesalom şi i-a zis: "De ce mi-au ars slugile tale holda?"</span>
<span class="v-num v-32">32&nbsp;</span><span class="v S214_32" data-id="S214_32">Iar Abesalom a zis către Ioab: "Iată, am trimis la tine, zicând: - Vino aici şi te voi trimite la rege! Căci îmi ziceam: De ce am venit eu din Gheşur? că-mi era bine acolo! Acum, însă, iată că faţa regelui n'am văzut-o. Dacă se află'n mine nedreptate, ucide-mă!"</span>
<span class="v-num v-33">33&nbsp;</span><span class="v S214_33" data-id="S214_33">Ioab a intrat atunci la rege şi i-a spus, iar acela l-a chemat pe Abesalom. Şi a intrat la rege şi i s'a închinat şi a căzut cu faţa la pământ în faţa regelui. Iar regele l-a sărutat pe Abesalom.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S213.html">&lt;</a>
<a class="home" href="index.html">=</a>
<a class="next" href="S215.html">&gt;</a>
</div></div>
</body>
</html>