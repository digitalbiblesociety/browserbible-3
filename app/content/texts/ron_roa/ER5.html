<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI EZDRA 5 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="ER.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="ER.html">CARTEA LUI EZDRA 5</a><a class="prev" href="ER4.html">&lt;</a>
<a class="home" href="index.html">=</a>
<a class="next" href="ER6.html">&gt;</a>
</div></div>
<div class="section chapter ER ER5 ron_roa ron " dir="ltr" lang="ron" data-id="ER5" data-nextid="ER6" data-previd="ER4">
<div class="c">5</div>
<div class="p">
<span class="v-num v-1">1&nbsp;</span><span class="v ER5_1" data-id="ER5_1">Dar profetul Agheu şi [profetul] Zaharia, fiul lui Ido, le-au profeţit Iudeilor din Ierusalim şi din Iuda o profeţie în numele Dumnezeului lui Israel.</span>
<span class="v-num v-2">2&nbsp;</span><span class="v ER5_2" data-id="ER5_2">Atunci s'au ridicat Zorobabel, fiul lui Salatiel, şi Iosua, fiul lui Ioţadac, şi au început să zidească templul lui Dumnezeu, cel din Ierusalim; şi cu ei, ajutându-i, erau profeţii lui Dumnezeu.</span>
<span class="v-num v-3">3&nbsp;</span><span class="v ER5_3" data-id="ER5_3">În acest timp au venit la ei Tatnai, cârmuitorul ţinuturilor de peste Râu, şi Şetar-Boznai şi tovarăşii lor şi le-au grăit astfel: "Cine v'a dat voie să zidiţi templul acesta şi să faceţi această cheltuială?"</span>
<span class="v-num v-4">4&nbsp;</span><span class="v ER5_4" data-id="ER5_4">Şi le-au mai spus: "Care sunt numele oamenilor ce zidesc această cetate?"</span>
<span class="v-num v-5">5&nbsp;</span><span class="v ER5_5" data-id="ER5_5">Dar ochii lui Dumnezeu au fost peste robimea lui Iuda şi nu i-a oprit până ce i s'a dat de veste regelui Darius; atunci, cu privire la aceasta, prin mai-marele peste dări s'a dat</span>
<span class="v-num v-6">6&nbsp;</span><span class="v ER5_6" data-id="ER5_6">o copie de pe scrisoarea pe care Tatnai, cârmuitorul ţinuturilor din această parte a Râului, şi Şetar-Boznai şi tovarăşii lor, împreună cu Arfasateii din această parte a Râului i-au trimis-o lui Darius.</span>
<span class="v-num v-7">7&nbsp;</span><span class="v ER5_7" data-id="ER5_7">Ei i-au trimis o scrisoare, şi iată-i cuprinsul: "Regelui Darius, pacea deplină!</span>
<span class="v-num v-8">8&nbsp;</span><span class="v ER5_8" data-id="ER5_8">Ştiut să-i fie regelui că ne-am dus în ţara Iudeii la templul marelui Dumnezeu; acela se zideşte cu pietre alese , cu lemnărie pusă în pereţi , iar lucrul acela e de toată lauda şi sporeşte în mâinile lor.</span>
<span class="v-num v-9">9&nbsp;</span><span class="v ER5_9" data-id="ER5_9">Atunci i-am întrebat pe bătrânii aceia, şi iată ce le-am spus: - Cine v'a dat voie să zidiţi templul acesta şi să faceţi această cheltuială?...</span>
<span class="v-num v-10">10&nbsp;</span><span class="v ER5_10" data-id="ER5_10">Şi i-am întrebat şi de numele lor, ca să te înştiinţăm, adică să-ţi scriem numele mai-marilor lor.</span>
<span class="v-num v-11">11&nbsp;</span><span class="v ER5_11" data-id="ER5_11">Iar ei ne-au răspuns aşa: - Noi suntem robii Dumnezeului cerului şi al pământului şi zidim templul pe care, cu mulţi ani înaintea acestuia, l-a zidit un mare rege al lui Israel: l-a zidit şi l-a isprăvit.</span>
<span class="v-num v-12">12&nbsp;</span><span class="v ER5_12" data-id="ER5_12">Dar, după ce părinţii noştri L-au mâniat pe Dumnezeul cerului, El i-a dat în mâinile lui Nabucodonosor Caldeul, regele Babilonului, care a dărâmat acest templu şi a strămutat poporul în Babilon.</span>
<span class="v-num v-13">13&nbsp;</span><span class="v ER5_13" data-id="ER5_13">Iar în primul an al regelui Cirus, regele Cirus a dat o hotărâre cum că acest templu al lui Dumnezeu trebuie zidit.</span>
<span class="v-num v-14">14&nbsp;</span><span class="v ER5_14" data-id="ER5_14">Iar vasele templului lui Dumnezeu, cele de aur şi de argint, pe care Nabucodonosor le-a adus din templul ce se afla în Ierusalim şi le-a pus în capiştea regală, regele Cirus le-a scos de acolo şi i le-a dat vistiernicului Şeşbaţar - care era mai-marele vistieriei -</span>
<span class="v-num v-15">15&nbsp;</span><span class="v ER5_15" data-id="ER5_15">şi i-a zis: - Ia toate vasele şi du-te şi pune-le în templul din Ierusalim, unde le este locul!</span>
<span class="v-num v-16">16&nbsp;</span><span class="v ER5_16" data-id="ER5_16">Acel Şeşbaţar a venit atunci şi a pus temeliile templului lui Dumnezeu în Ierusalim; şi de atunci până acum se zideşte şi nu s'a isprăvit.</span>
<span class="v-num v-17">17&nbsp;</span><span class="v ER5_17" data-id="ER5_17">Şi acum, dacă regele crede că e bine, să se caute în casa-vistierie a regelui Babilonului , ca să se ştie că de la regele Cirus a fost porunca de a fi zidit templul lui Dumnezeu în Ierusalim; şi după ce regele va avea cunoştinţă de lucrul acesta, să trimită la noi".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="ER4.html">&lt;</a>
<a class="home" href="index.html">=</a>
<a class="next" href="ER6.html">&gt;</a>
</div></div>
</body>
</html>