<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 29 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 29</a><a class="prev" href="R228.html">&lt;</a>
<a class="home" href="index.html">=</a>
<a class="next" href="R230.html">&gt;</a>
</div></div>
<div class="section chapter R2 R229 ron_roa ron " dir="ltr" lang="ro" data-id="R229" data-nextid="R230" data-previd="R228">
<div class="c">29</div>
<div class="p">
<span class="v-num v-1">1&nbsp;</span><span class="v R229_1" data-id="R229_1">Iezechia avea douăzeci şi cinci de ani când a început să domnească; şi a domnit în Ierusalim vreme de douăzeci şi nouă de ani. Pe mama sa o chema Abia şi era fiica lui Zaharia.</span>
<span class="v-num v-2">2&nbsp;</span><span class="v R229_2" data-id="R229_2">El a făcut ceea ce e drept în ochii Domnului, aşa cum făcuse şi David, părintele său.</span>
<span class="v-num v-3">3&nbsp;</span><span class="v R229_3" data-id="R229_3">Şi a fost că de îndată ce a luat în stăpânire regatul, în luna întâi, el a deschis porţile templului Domnului şi le-a prenoit.</span>
<span class="v-num v-4">4&nbsp;</span><span class="v R229_4" data-id="R229_4">Şi i-a adus înlăuntru pe preoţi şi pe leviţi şi i-a aşezat în latura dinspre răsărit</span>
<span class="v-num v-5">5&nbsp;</span><span class="v R229_5" data-id="R229_5">şi le-a zis: "Ascultaţi, voi, leviţilor: De-acum curăţiţi-vă, şi curăţiţi şi templul Domnului, Dumnezeului părinţilor voştri, şi scoateţi necurăţia din sfintele locaşuri;</span>
<span class="v-num v-6">6&nbsp;</span><span class="v R229_6" data-id="R229_6">căci părinţii noştri s'au răzvrătit şi au făcut ceea ce era rău în faţa Domnului, şi L-au părăsit şi şi-au întors faţa dinspre locaşul Domnului şi au întors spatele;</span>
<span class="v-num v-7">7&nbsp;</span><span class="v R229_7" data-id="R229_7">şi au închis uşile templului şi au stins luminile; cu tămâie n'au tămâiat, arderi-de-tot n'au adus în locaşul cel sfânt al Dumnezeului lui Israel.</span>
<span class="v-num v-8">8&nbsp;</span><span class="v R229_8" data-id="R229_8">Iar Domnul S'a aprins de mânie împotriva lui Iuda şi a Ierusalimului; şi i-a dat spaimei şi pustiirii şi şuierului, aşa cum vedeţi cu ochii voştri.</span>
<span class="v-num v-9">9&nbsp;</span><span class="v R229_9" data-id="R229_9">Şi, iată, părinţii noştri au fost loviţi de sabie; fiii noştri şi fiicele noastre şi femeile noastre au fost robiţi într'o ţară care nu e a lor, aşa cum sunt şi astăzi.</span>
<span class="v-num v-10">10&nbsp;</span><span class="v R229_10" data-id="R229_10">Acum însă puneţi-vă în gând să faceţi un legământ cu Domnul, Dumnezeul lui Israel, iar El Îşi va întoarce dinspre noi aprinderea mâniei Sale.</span>
<span class="v-num v-11">11&nbsp;</span><span class="v R229_11" data-id="R229_11">Şi acum, nu staţi de-o parte, căci pe voi v'a ales Domnul să staţi înaintea Lui, să-I slujiţi şi să-I fiţi slujitori şi să-I aduceţi jertfe de tămâie".</span>
<span class="v-num v-12">12&nbsp;</span><span class="v R229_12" data-id="R229_12">Atunci s'au ridicat leviţii Mahat, fiul lui Amasia, şi Ioil, fiul lui Azaria, dintre fiii lui Cahat; Chiş, fiul lui Abdi, şi Azaria, fiul lui Iehaleleel, din seminţia lui Merari; Ioah, fiul lui Zima, şi Eden, fiul lui Ioah, din neamul lui Gherşon;</span>
<span class="v-num v-13">13&nbsp;</span><span class="v R229_13" data-id="R229_13">Şimri şi Ieiel, din fiii lui Eliţafan; Zaharia şi Matania, din fiii lui Asaf;</span>
<span class="v-num v-14">14&nbsp;</span><span class="v R229_14" data-id="R229_14">Iehiel şi Şimei, din fiii lui Eman; Şemaia şi Uziel, din fiii lui Iditun.</span>
<span class="v-num v-15">15&nbsp;</span><span class="v R229_15" data-id="R229_15">Aceştia i-au adunat pe fraţii lor şi s'au curăţit din porunca regelui - potrivit poruncii Domnului - ca să curăţească templul Domnului.</span>
<span class="v-num v-16">16&nbsp;</span><span class="v R229_16" data-id="R229_16">Şi au intrat preoţii în templul Domnului, ca să-L curăţească, şi au scos toată necurăţia ce se afla în templul Domnului - chiar şi în curtea templului Domnului -, necurăţie pe care leviţii au luat-o şi au aruncat-o afară, în pârâul Cedrilor.</span>
<span class="v-num v-17">17&nbsp;</span><span class="v R229_17" data-id="R229_17">Au început a se curăţi în prima zi a primei luni de lună-nouă, iar în cea de a opta zi a lunii au intrat în templul Domnului; timp de opt zile au curăţit templul Domnului, iar în cea de a şaisprezecea zi a primei luni au isprăvit.</span>
<span class="v-num v-18">18&nbsp;</span><span class="v R229_18" data-id="R229_18">Şi au intrat înlăuntru la regele Iezechia şi au zis: "Am curăţit toate lucrurile din templul Domnului: jertfelnicul arderii-de-tot cu vasele lui, masa punerii-înainte cu vasele ei,</span>
<span class="v-num v-19">19&nbsp;</span><span class="v R229_19" data-id="R229_19">şi toate vasele pe care le-a pângărit regele Ahaz în timpul domniei lui, în lepădarea lui de Domnul; le-am pregătit, le-am curăţit, iată, ele sunt înaintea jertfelnicului Domnului".</span>
<span class="v-num v-20">20&nbsp;</span><span class="v R229_20" data-id="R229_20">Iezechia s'a sculat dis-de-dimineaţă şi i-a adunat pe mai-marii cetăţii şi s'a suit la templul Domnului.</span>
<span class="v-num v-21">21&nbsp;</span><span class="v R229_21" data-id="R229_21">Şi a adus şapte viţei, şapte berbeci, şapte miei şi şapte iezi ca jertfă pentru păcat şi pentru regat şi pentru cele sfinte şi pentru Israel; şi le-a spus preoţilor - fiii lui Aaron - să se suie pe jertfelnicul Domnului.</span>
<span class="v-num v-22">22&nbsp;</span><span class="v R229_22" data-id="R229_22">Şi au înjunghiat viţeii, iar preoţii au primit sângele şi l-au turnat pe jertfelnic; şi au înjunghiat berbecii şi au vărsat sângele pe jertfelnic; au înjunghiat şi mieii şi au vărsat sângele pe jertfelnic;</span>
<span class="v-num v-23">23&nbsp;</span><span class="v R229_23" data-id="R229_23">iar iezii - jertfa pentru păcat - i-au adus în faţa regelui şi a adunării şi şi-au pus mâinile pe ei;</span>
<span class="v-num v-24">24&nbsp;</span><span class="v R229_24" data-id="R229_24">preoţii i-au înjunghiat, iar cu sângele lor au stropit a ispăşire pe deasupra jertfelnicului, ispăşire pentru tot Israelul, căci regele a spus: "Pentru tot Israelul să fie aduse arderea-de-tot şi jertfele pentru păcat".</span>
<span class="v-num v-25">25&nbsp;</span><span class="v R229_25" data-id="R229_25">Şi i-a aşezat pe leviţi în templul Domnului cu ţimbale şi cu alăute şi cu harpe, după porunca regelui David şi a lui Gad, văzătorul regelui, şi a profetului Natan, căci din porunca Domnului era rânduiala aceea aşezată prin mâna profeţilor.</span>
<span class="v-num v-26">26&nbsp;</span><span class="v R229_26" data-id="R229_26">Şi stăteau leviţii cu instrumentele muzicale ale lui David; iar preoţii, cu trâmbiţele.</span>
<span class="v-num v-27">27&nbsp;</span><span class="v R229_27" data-id="R229_27">Şi a zis Iezechia: "Să fie adusă arderea-de-tot pe jertfelnic!" Şi când au început să aducă arderea-de-tot, au început să-I cânte Domnului: şi trâmbiţele, şi instrumentele muzicale ale lui David, regele lui Israel;</span>
<span class="v-num v-28">28&nbsp;</span><span class="v R229_28" data-id="R229_28">şi toată adunarea se închina şi cântăreţii cântau şi trâmbiţele răsunau până ce arderea-de-tot a fost pe de-a'ntregul săvârşită.</span>
<span class="v-num v-29">29&nbsp;</span><span class="v R229_29" data-id="R229_29">Şi după ce s'a săvârşit arderea, regele şi toţi cei ce erau cu el s'au plecat şi s'au închinat Domnului.</span>
<span class="v-num v-30">30&nbsp;</span><span class="v R229_30" data-id="R229_30">Iar regele Iezechia şi dregătorii le-au zis leviţilor să-I cânte Domnului imnuri cu cuvintele lui David şi ale profetului Asaf; şi I-au cântat cu veselie şi au căzut cu faţa la pământ şi I s'au închinat Domnului.</span>
<span class="v-num v-31">31&nbsp;</span><span class="v R229_31" data-id="R229_31">Şi a răspuns Iezechia zicând: "Acum v'aţi sfinţit pentru Domnul; apropiaţi-vă şi aduceţi jertfe de laudă în templul Domnului". Şi a adus adunarea jertfe şi prinoase de mulţumire în templul Domnului; şi tot cel ce avea inima arzândă aducea arderi-de-tot.</span>
<span class="v-num v-32">32&nbsp;</span><span class="v R229_32" data-id="R229_32">Numărul arderilor-de-tot pe care le-a adus adunarea a fost: şaptezeci de viţei, o sută de berbeci, două sute de miei; totul, spre ardere-de-tot Domnului.</span>
<span class="v-num v-33">33&nbsp;</span><span class="v R229_33" data-id="R229_33">Viţeii afierosiţi au fost şase sute; iar oile, trei mii.</span>
<span class="v-num v-34">34&nbsp;</span><span class="v R229_34" data-id="R229_34">Preoţii însă erau puţini şi nu puteau să jupoaie [animalele pentru] arderea-de-tot; de aceea i-au ajutat şi leviţii, fraţii lor, până ce toată treaba a fost isprăvită şi până când preoţii s'au curăţit - căci leviţii au fost mai zeloşi la sfinţire decât preoţii.</span>
<span class="v-num v-35">35&nbsp;</span><span class="v R229_35" data-id="R229_35">Arderile-de-tot au fost îmbelşugate, cu grăsimile jertfelor de mântuire şi cu libaţiile arderilor-de-tot. Şi aşa s'a isprăvit lucrul în templul Domnului.</span>
<span class="v-num v-36">36&nbsp;</span><span class="v R229_36" data-id="R229_36">Şi s'a bucurat Iezechia împreună cu'ntregul popor pentru faptul că poporul Îl îmblânzise pe Dumnezeu; căci lucrul fusese făcut pe neaşteptate.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R228.html">&lt;</a>
<a class="home" href="index.html">=</a>
<a class="next" href="R230.html">&gt;</a>
</div></div>
</body>
</html>