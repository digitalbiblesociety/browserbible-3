<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 24 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 24</a><a class="prev" href="R223.html">&lt;</a>
<a class="home" href="index.html">=</a>
<a class="next" href="R225.html">&gt;</a>
</div></div>
<div class="section chapter R2 R224 ron_roa ron " dir="ltr" lang="ro" data-id="R224" data-nextid="R225" data-previd="R223">
<div class="c">24</div>
<div class="p">
<span class="v-num v-1">1&nbsp;</span><span class="v R224_1" data-id="R224_1">Ioaş avea şapte ani când a început să domnească; şi a domnit în Ierusalim vreme de patruzeci de ani; pe mama sa o chema Ţibia şi era din Beer-Şeba.</span>
<span class="v-num v-2">2&nbsp;</span><span class="v R224_2" data-id="R224_2">El a făcut ceea ce e drept în ochii Domnului, atât cât preotul Iehoiada a trăit.</span>
<span class="v-num v-3">3&nbsp;</span><span class="v R224_3" data-id="R224_3">Iehoiada i-a luat două femei, iar acestea i-au născut fii şi fiice.</span>
<span class="v-num v-4">4&nbsp;</span><span class="v R224_4" data-id="R224_4">Şi a fost că, după acestea, Ioaş şi-a pus în gând să dreagă stricăciunile din templul Domnului.</span>
<span class="v-num v-5">5&nbsp;</span><span class="v R224_5" data-id="R224_5">Şi i-a adunat pe preoţi şi pe leviţi şi le-a zis: "Ieşiţi prin toate cetăţile lui Iuda şi strângeţi argint din tot Israelul, pentru ca în fiecare an să prenoim templul Domnului; grăbiţi-vă la treabă!" Dar leviţii nu s'au grăbit.</span>
<span class="v-num v-6">6&nbsp;</span><span class="v R224_6" data-id="R224_6">Atunci regele Ioaş l-a chemat pe Iehoiada, capul lor, şi i-a zis: "De ce n'ai avut grijă să-i sileşti pe leviţi să aducă din Iuda şi din Ierusalim darea pe care Moise, omul lui Dumnezeu, a rânduit-o atunci când l-a adunat pe Israel la cortul mărturiei?</span>
<span class="v-num v-7">7&nbsp;</span><span class="v R224_7" data-id="R224_7">Căci Atalia era o nelegiuită, iar fiii ei au jefuit templul lui Dumnezeu: sfintele lucruri ale templului Domnului le-au hărăzit baaliilor".</span>
<span class="v-num v-8">8&nbsp;</span><span class="v R224_8" data-id="R224_8">Şi a zis regele: "Să se facă o ladă şi să fie pusă la poarta templului Domnului, afară.</span>
<span class="v-num v-9">9&nbsp;</span><span class="v R224_9" data-id="R224_9">Şi să se facă strigare în Iuda şi în Ierusalim să I se aducă Domnului ceea ce Moise, robul lui Dumnezeu, i-a spus lui Israel în pustie".</span>
<span class="v-num v-10">10&nbsp;</span><span class="v R224_10" data-id="R224_10">Şi toţi dregătorii şi tot poporul au dat; şi aduceau şi puneau în ladă până se umplea.</span>
<span class="v-num v-11">11&nbsp;</span><span class="v R224_11" data-id="R224_11">Iar când lada era adusă de către leviţi la dregătorii regelui, dacă aceştia vedeau că în ea se află bani mai mulţi decât trebuia, atunci venea secretarul regelui, precum şi împuternicitul marelui preot, şi goleau lada şi o puneau la locul ei. Aşa făceau în fiecare zi, şi adunau bani mulţi;</span>
<span class="v-num v-12">12&nbsp;</span><span class="v R224_12" data-id="R224_12">iar regele şi preotul Iehoiada îi dădeau lucrătorilor tocmiţi la lucrul templului Domnului, şi plăteau pietrari şi tâmplari care să repare templul Domnului, precum şi făurari în fier şi în aramă, să repare templul Domnului.</span>
<span class="v-num v-13">13&nbsp;</span><span class="v R224_13" data-id="R224_13">Aşa s'au apucat lucrătorii de treabă şi lucrul sporea în mâinile lor; aşa au reparat templul Domnului, chiar din temelii, şi l-au adus la starea lui de mai'nainte.</span>
<span class="v-num v-14">14&nbsp;</span><span class="v R224_14" data-id="R224_14">Şi dacă au terminat, i-au adus regelui şi lui Iehoiada ceea ce rămăsese din bani; şi au făcut vase pentru templul Domnului, vase de slujbă pentru arderile-de-tot, şi cădelniţe de aur şi de argint; şi au adus în templul Domnului arderi-de-tot, fără încetare, în toate zilele lui Iehoiada.</span>
<span class="v-num v-15">15&nbsp;</span><span class="v R224_15" data-id="R224_15">Aşa a îmbătrânit Iehoiada, îndestulat de zile, şi a murit în vârstă de o sută treizeci de ani.</span>
<span class="v-num v-16">16&nbsp;</span><span class="v R224_16" data-id="R224_16">Şi l-au îngropat în cetatea lui David, alături de regi, pentru binele pe care-l făcuse pentru Israel, pentru Dumnezeu şi templul Acestuia.</span>
<span class="v-num v-17">17&nbsp;</span><span class="v R224_17" data-id="R224_17">Şi a fost că, după moartea lui Iehoiada, dregătorii lui Iuda au intrat la rege şi i s'au închinat. Atunci regele a ascultat de ei.</span>
<span class="v-num v-18">18&nbsp;</span><span class="v R224_18" data-id="R224_18">Aşa L-au părăsit ei pe Domnul, Dumnezeul părinţilor lor, şi au slujit Astartelor şi idolilor; în ziua aceea, urgie s'a abătut peste Iuda şi peste Ierusalim.</span>
<span class="v-num v-19">19&nbsp;</span><span class="v R224_19" data-id="R224_19">Şi a trimis la ei profeţi ca să-i întoarcă spre Domnul, dar ei n'au ascultat; El le-a dat mărturie, dar ei nu s'au supus.</span>
<span class="v-num v-20">20&nbsp;</span><span class="v R224_20" data-id="R224_20">Atunci Duhul lui Dumnezeu l-a cuprins pe Zaharia, fiul preotului Iehoiada, care s'a ridicat în faţa poporului şi a zis: "Aşa grăieşte Domnul: De ce vă abateţi voi de la poruncile Domnului? Aşa nu veţi propăşi, că dacă voi L-aţi părăsit pe Domnul, şi El vă va părăsi".</span>
<span class="v-num v-21">21&nbsp;</span><span class="v R224_21" data-id="R224_21">Dar ei s'au ridicat împotriva lui şi, din porunca regelui Ioaş, l-au ucis cu pietre în curtea templului Domnului.</span>
<span class="v-num v-22">22&nbsp;</span><span class="v R224_22" data-id="R224_22">Aşa că Ioaş nu şi-a adus aminte de mila pe care Iehoiada, tatăl acestuia, o făcuse cu el, şi i-a ucis fiul; iar acesta, în timp ce murea, a zis: "Domnul să vadă şi să judece!"</span>
<span class="v-num v-23">23&nbsp;</span><span class="v R224_23" data-id="R224_23">Şi a fost că, după un an, oastea Siriei s'a ridicat împotrivă-i; şi au venit împotriva lui Iuda şi a Ierusalimului şi i-au ucis pe toţi dregătorii, precum şi din popor, iar prăzile le-au trimis la regele Damascului.</span>
<span class="v-num v-24">24&nbsp;</span><span class="v R224_24" data-id="R224_24">Cu toate că oastea Siriei venise cu oameni puţini, Dumnezeu i-a dat în mâini o oaste foarte mare, pentru că ei Îl părăsiseră pe Dumnezeul părinţilor lor; El este Cel ce a făcut judecată asupra lui Ioaş.</span>
<span class="v-num v-25">25&nbsp;</span><span class="v R224_25" data-id="R224_25">Şi după ce [Sirienii] s'au dus de la el, lăsându-l în prada unor boli grele, împotriva lui au uneltit propriile lui slugi, pentru sângele fiului preotului Iehoiada, şi l-au ucis în patul lui, şi aşa a murit. Şi l-au îngropat în cetatea lui David, dar nu l-au îngropat în cimitirul regilor.</span>
<span class="v-num v-26">26&nbsp;</span><span class="v R224_26" data-id="R224_26">Cei ce s'au ridicat împotriva lui au fost Zabad, fiul Şimeatei Amonita, şi Iehozabad, fiul Şimritei Moabiteanca.</span>
<span class="v-num v-27">27&nbsp;</span><span class="v R224_27" data-id="R224_27">Şi toţi fiii săi, cei cinci, au venit la el. Cât despre celelalte fapte ale lui, iată că ele sunt scrise în Cartea Regilor. Iar în locul lui a domnit Amasia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R223.html">&lt;</a>
<a class="home" href="index.html">=</a>
<a class="next" href="R225.html">&gt;</a>
</div></div>
</body>
</html>