<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 11 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">Biblia Ortodoxă Română Sinodală (2006)</a><a class="location" href="S2.html">CARTEA A DOUA A REGILOR 11</a><a class="prev" href="S210.html">&lt;</a>
<a class="home" href="index.html">=</a>
<a class="next" href="S212.html">&gt;</a>
</div></div>
<div class="section chapter S2 S211 ron_bor ron " dir="ltr" lang="ro" data-id="S211" data-nextid="S212" data-previd="S210">
<div class="c">11</div>
<div class="p">
<span class="v-num v-1">1&nbsp;</span><span class="v S211_1" data-id="S211_1">Peste un an, pe vremea când regii pornesc la război, David a trimis pe Ioab şi slugile sale cu el şi pe toţi Israeliţii şi aceştia au lovit pe Amoniţi şi au împresurat Raba;</span>
<span class="v-num v-2">2&nbsp;</span><span class="v S211_2" data-id="S211_2">Dar David a rămas în Ierusalim. Odată, spre seară, sculându-se David din pat şi plimbându-se pe acoperişul casei domneşti, a văzut de pe acoperiş o femeie scăldându-se, şi femeia aceasta era foarte frumoasă.</span>
<span class="v-num v-3">3&nbsp;</span><span class="v S211_3" data-id="S211_3">Atunci a trimis David să se cerceteze cine este acea femeie. Şi i s-a spus că este Batşeba, fiica lui Eliam, femeia lui Urie Heteul.</span>
<span class="v-num v-4">4&nbsp;</span><span class="v S211_4" data-id="S211_4">Apoi David a trimis slugile să o ia; ea a venit la el şi el s-a culcat cu ea. Iar dacă s-a curăţit ea de necurăţia ei, s-a întors la casa sa.</span>
<span class="v-num v-5">5&nbsp;</span><span class="v S211_5" data-id="S211_5">Femeia aceasta a rămas însărcinată şi a trimis de s-a vestit lui David, zicând: "Eu sunt însărcinată".</span>
<span class="v-num v-6">6&nbsp;</span><span class="v S211_6" data-id="S211_6">Atunci a trimis David să se zică lui Ioab: "Trimite la mine pe Urie Heteul!" Şi a trimis Ioab pe Urie la David.</span>
<span class="v-num v-7">7&nbsp;</span><span class="v S211_7" data-id="S211_7">Venind Urie la David, acesta l-a întrebat de sănătatea lui Ioab, de starea poporului şi de mersul războiului.</span>
<span class="v-num v-8">8&nbsp;</span><span class="v S211_8" data-id="S211_8">Apoi a zis David către Urie: "Du-te acasă şi-ţi spală picioarele!" Ieşind Urie din casa regelui, în urma lui i s-a trimis un dar de la masa regelui.</span>
<span class="v-num v-9">9&nbsp;</span><span class="v S211_9" data-id="S211_9">Dar Urie a dormit la poarta casei regelui cu toate slugile stăpânului său şi nu s-a dus la casa sa.</span>
<span class="v-num v-10">10&nbsp;</span><span class="v S211_10" data-id="S211_10">Şi i s-a spus lui David, zicând: "Urie nu s-a dus la casa sa". "Iată, a zis David către Urie, tu ai venit de pe drum, de ce nu te-ai dus la casa ta?"</span>
<span class="v-num v-11">11&nbsp;</span><span class="v S211_11" data-id="S211_11">Iar Urie a zis: "Chivotul Domnului şi Israel şi Iuda sunt în corturi; stăpânul meu Ioab şi robii domnului meu sunt în tabără, iar eu să mă duc la casa mea să mănânc, să beau şi să mă culc cu femeia mea? Mă jur pe viaţa ta şi pe viata sufletului tău că nu voi face aceasta".</span>
<span class="v-num v-12">12&nbsp;</span><span class="v S211_12" data-id="S211_12">"Rămâi aici şi ziua aceasta, a zis David lui Urie, iar mâine îţi voi da drumul". Şi a rămas Urie în Ierusalim în ziua aceea până a doua zi.</span>
<span class="v-num v-13">13&nbsp;</span><span class="v S211_13" data-id="S211_13">Şi l-a chemat David şi a mâncat Urie înaintea lui şi a băut şi David i-a arătat cinste. Dar seara Urie s-a dus să se culce în patul său cu robii stăpânului său, iar la casa sa nu s-a dus.</span>
<span class="v-num v-14">14&nbsp;</span><span class="v S211_14" data-id="S211_14">Dimineaţa David a scris scrisoare lui Ioab şi a trimis-o pe Urie.</span>
<span class="v-num v-15">15&nbsp;</span><span class="v S211_15" data-id="S211_15">În scrisoarea aceea el scria aşa: "Puneţi pe Urie unde va fi luptă mai crâncenă şi retrageţi-vă de la el, ca să fie lovit şi ucis".</span>
<span class="v-num v-16">16&nbsp;</span><span class="v S211_16" data-id="S211_16">De aceea, când Ioab a împresurat cetatea, a pus pe Urie într-un astfel de loc, de care ştia că este apărat de oameni viteji.</span>
<span class="v-num v-17">17&nbsp;</span><span class="v S211_17" data-id="S211_17">Şi au ieşit oamenii din cetate şi s-au luptat cu Ioab şi au căzut câţiva din popor, din slugile lui David. Acolo a fost ucis şi Urie Heteul.</span>
<span class="v-num v-18">18&nbsp;</span><span class="v S211_18" data-id="S211_18">Atunci a trimis Ioab să se facă cunoscut lui David tot mersul luptei.</span>
<span class="v-num v-19">19&nbsp;</span><span class="v S211_19" data-id="S211_19">Şi a poruncit trimisului şi i-a zis: "După ce vei povesti regelui tot mersul luptei,</span>
<span class="v-num v-20">20&nbsp;</span><span class="v S211_20" data-id="S211_20">Şi vei vedea că regele se mânie şi-ţi zice: "De ce v-aţi apropiat să vă luptaţi aşa aproape de cetate? Nu ştiaţi voi că de pe zidurile cetăţii pot să arunce în voi?</span>
<span class="v-num v-21">21&nbsp;</span><span class="v S211_21" data-id="S211_21">Cine oare a ucis pe Abimelec, fiul lui Ierubaal? Au nu o femeie, care a aruncat în el de pe zid o bucată de râşniţă şi l-a lovit şi el a murit în Tebeţ? De ce v-aţi apropiat aşa tare de cetate?" Atunci să-i zici: "Şi robul tău Urie Heteul a fost lovit şi a murit".</span>
<span class="v-num v-22">22&nbsp;</span><span class="v S211_22" data-id="S211_22">S-a dus deci trimisul lui Ioab la rege în Ierusalim şi, ajungând, a povestit lui David despre toate, pentru care fusese trimis de Ioab şi de tot mersul luptei. Şi s-a mâniat David pe Ioab şi a zis trimisului: "De ce v-aţi apropiat aşa tare de cetate să vă luptaţi? Nu ştiaţi voi oare că vă pot lovi de pe zidurile cetăţii? Cine a ucis pe Abimelec, fiul lui Ierubaal? Oare nu o femeie care a aruncat în el de pe zid cu o bucată de râşnită, şi a murit în Tebeţ? De ce v-aţi apropiat aşa tare de zid?"</span>
<span class="v-num v-23">23&nbsp;</span><span class="v S211_23" data-id="S211_23">Atunci trimisul a spus lui David: "Acei oameni ne-au răpus pe noi şi au ieşit asupra noastră în câmp, dar noi i-am alungat până la poartă.</span>
<span class="v-num v-24">24&nbsp;</span><span class="v S211_24" data-id="S211_24">Atunci au început a săgeta arcaşii de pe ziduri asupra robilor tăi şi au murit câţiva din robii regelui; şi a murit de asemenea şi robul tău Urie Heteul".</span>
<span class="v-num v-25">25&nbsp;</span><span class="v S211_25" data-id="S211_25">Atunci David a zis: "Aşa să spui lui Ioab: Să nu te tulbure lucrul acesta, căci sabia o dată mănâncă pe unul, altă dată mănâncă pe altul. Înteţeşte lupta împotriva cetăţii şi dărâm-o. Aşa să-l încurajezi".</span>
<span class="v-num v-26">26&nbsp;</span><span class="v S211_26" data-id="S211_26">Şi auzind femeia lui Urie că a murit Urie, bărbatul ei, a plâns după el.</span>
<span class="v-num v-27">27&nbsp;</span><span class="v S211_27" data-id="S211_27">Iar dacă s-a isprăvit vremea plângerii, a trimis David şi a luat-o în casa sa şi ea a ajuns femeia lui şi i-a născut un fiu. Fapta aceasta, pe care a făcut-o David, a fost rea înaintea Domnului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S210.html">&lt;</a>
<a class="home" href="index.html">=</a>
<a class="next" href="S212.html">&gt;</a>
</div></div>
</body>
</html>