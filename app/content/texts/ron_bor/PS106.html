<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>PSALMII 106 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PS.html">Biblia Ortodoxă Română Sinodală (2006)</a><a class="location" href="PS.html">PSALMII 106</a><a class="prev" href="PS105.html">&lt;</a>
<a class="home" href="index.html">=</a>
<a class="next" href="PS107.html">&gt;</a>
</div></div>
<div class="section chapter PS PS106 ron_bor ron " dir="ltr" lang="ro" data-id="PS106" data-nextid="PS107" data-previd="PS105">
<div class="c">Psalmul 106</div>
<div class="p">
<span class="v-num v-1">1&nbsp;</span><span class="v PS106_1" data-id="PS106_1">Lăudaţi pe Domnul că este bun, că în veac este mila Lui.</span>
<span class="v-num v-2">2&nbsp;</span><span class="v PS106_2" data-id="PS106_2">Să spună cei izbăviţi de Domnul, pe care i-a izbăvit din mâna vrăjmaşului.</span>
<span class="v-num v-3">3&nbsp;</span><span class="v PS106_3" data-id="PS106_3">Din ţări i-a adunat pe ei, de la răsărit şi de la apus, de la miazănoapte şi de la miazăzi.</span>
<span class="v-num v-4">4&nbsp;</span><span class="v PS106_4" data-id="PS106_4">Rătăcit-au în pustie, în pământ fără de apă şi cale spre cetatea de locuit n-au găsit.</span>
<span class="v-num v-5">5&nbsp;</span><span class="v PS106_5" data-id="PS106_5">Erau flămânzi şi însetaţi; sufletul lor într-înşii se sfârşea;</span>
<span class="v-num v-6">6&nbsp;</span><span class="v PS106_6" data-id="PS106_6">Dar au strigat către Domnul în necazurile lor şi din nevoile lor i-a izbăvit pe ei</span>
<span class="v-num v-7">7&nbsp;</span><span class="v PS106_7" data-id="PS106_7">Şi i-a povăţuit pe cale dreaptă, ca să meargă spre cetatea de locuit.</span>
<span class="v-num v-8">8&nbsp;</span><span class="v PS106_8" data-id="PS106_8">Lăudat să fie Domnul pentru milele Lui, pentru minunile Lui, pe care le-a făcut fiilor oamenilor.</span>
<span class="v-num v-9">9&nbsp;</span><span class="v PS106_9" data-id="PS106_9">Că a săturat suflet însetat şi suflet flămând a umplut de bunătăţi.</span>
<span class="v-num v-10">10&nbsp;</span><span class="v PS106_10" data-id="PS106_10">Şedeau în întuneric şi în umbra morţii; erau ferecaţi de sărăcie şi de fier,</span>
<span class="v-num v-11">11&nbsp;</span><span class="v PS106_11" data-id="PS106_11">Pentru că au amărât cuvintele Domnului şi sfatul Celui Preaînalt au întărâtat.</span>
<span class="v-num v-12">12&nbsp;</span><span class="v PS106_12" data-id="PS106_12">El a umilit întru osteneli inima lor; slăbit-au şi nu era cine să le ajute;</span>
<span class="v-num v-13">13&nbsp;</span><span class="v PS106_13" data-id="PS106_13">Dar au strigat către Domnul în necazurile lor şi din nevoile lor i-a izbăvit pe ei.</span>
<span class="v-num v-14">14&nbsp;</span><span class="v PS106_14" data-id="PS106_14">Şi i-a scos pe ei din întuneric şi din umbra morţii şi legăturile lor le-a rupt.</span>
<span class="v-num v-15">15&nbsp;</span><span class="v PS106_15" data-id="PS106_15">Lăudat să fie Domnul pentru milele Lui, pentru minunile Lui, pe care le-a făcut fiilor oamenilor!</span>
<span class="v-num v-16">16&nbsp;</span><span class="v PS106_16" data-id="PS106_16">Că a sfărâmat porţi de aramă şi zăvoare de fier a frânt</span>
<span class="v-num v-17">17&nbsp;</span><span class="v PS106_17" data-id="PS106_17">Şi i-a ajutat să iasă din calea fărădelegii lor, căci pentru fărădelegile lor au fost umiliţi.</span>
<span class="v-num v-18">18&nbsp;</span><span class="v PS106_18" data-id="PS106_18">Urât-a sufletul lor orice mâncare şi s-au apropiat de porţile morţii.</span>
<span class="v-num v-19">19&nbsp;</span><span class="v PS106_19" data-id="PS106_19">Dar au strigat către Domnul în necazurile lor şi din nevoile lor i-a izbăvit.</span>
<span class="v-num v-20">20&nbsp;</span><span class="v PS106_20" data-id="PS106_20">Trimis-a cuvântul Său şi i-a vindecat pe ei şi i-a izbăvit pe ei din stricăciunile lor.</span>
<span class="v-num v-21">21&nbsp;</span><span class="v PS106_21" data-id="PS106_21">Lăudat să fie Domnul pentru milele Lui, pentru minunile Lui, pe care le-a făcut fiilor oamenilor!</span>
<span class="v-num v-22">22&nbsp;</span><span class="v PS106_22" data-id="PS106_22">Şi să-I jertfească Lui jertfă de laudă şi să vestească lucrurile Lui, în bucurie.</span>
<span class="v-num v-23">23&nbsp;</span><span class="v PS106_23" data-id="PS106_23">Cei ce se coboară la mare în corăbii, cei ce-şi fac lucrarea lor în ape multe,</span>
<span class="v-num v-24">24&nbsp;</span><span class="v PS106_24" data-id="PS106_24">Aceia au văzut lucrurile Domnului şi minunile Lui întru adânc.</span>
<span class="v-num v-25">25&nbsp;</span><span class="v PS106_25" data-id="PS106_25">El a zis şi s-a pornit vânt furtunos şi s-au înălţat valurile mării.</span>
<span class="v-num v-26">26&nbsp;</span><span class="v PS106_26" data-id="PS106_26">Se urcau până la ceruri şi se coborau până în adâncuri, iar sufletul lor întru primejdii încremenea.</span>
<span class="v-num v-27">27&nbsp;</span><span class="v PS106_27" data-id="PS106_27">Se tulburau şi se clătinau ca un om beat şi toată priceperea lor a pierit.</span>
<span class="v-num v-28">28&nbsp;</span><span class="v PS106_28" data-id="PS106_28">Dar au strigat către Domnul în necazurile lor şi din nevoile lor ia izbăvit</span>
<span class="v-num v-29">29&nbsp;</span><span class="v PS106_29" data-id="PS106_29">Şi i-a poruncit furtunii şi s-a liniştit şi au tăcut valurile mării.</span>
<span class="v-num v-30">30&nbsp;</span><span class="v PS106_30" data-id="PS106_30">Şi s-au veselit ei, că s-au liniştit valurile şi Domnul i-a povăţuit pe ei la limanul dorit de ei.</span>
<span class="v-num v-31">31&nbsp;</span><span class="v PS106_31" data-id="PS106_31">Lăudat să fie Domnul pentru milele Lui, pentru minunile Lui, pe care le-a făcut fiilor oamenilor!</span>
<span class="v-num v-32">32&nbsp;</span><span class="v PS106_32" data-id="PS106_32">Înălţaii-L pe El în adunarea poporului şi în scaunul bătrânilor lăudaţi-L pe El,</span>
<span class="v-num v-33">33&nbsp;</span><span class="v PS106_33" data-id="PS106_33">Prefăcut-a râurile în pământ pustiu, izvoarele de apă în pământ însetat</span>
<span class="v-num v-34">34&nbsp;</span><span class="v PS106_34" data-id="PS106_34">Şi pământul cel roditor în pământ sărat, din pricina celor ce locuiesc pe el.</span>
<span class="v-num v-35">35&nbsp;</span><span class="v PS106_35" data-id="PS106_35">Prefăcut-a pustiul în iezer de ape, iar pământul cel fără de apă în izvoare de ape,</span>
<span class="v-num v-36">36&nbsp;</span><span class="v PS106_36" data-id="PS106_36">Şi a aşezat acolo pe cei flămânzi şi au zidit cetate de locuit</span>
<span class="v-num v-37">37&nbsp;</span><span class="v PS106_37" data-id="PS106_37">Şi au semănat ţarine şi au sădit vii şi au strâns belşug de roade</span>
<span class="v-num v-38">38&nbsp;</span><span class="v PS106_38" data-id="PS106_38">Şi i-a binecuvântat pe ei şi s-au înmulţit foarte şi vitele lor nu le-a împuţinat.</span>
<span class="v-num v-39">39&nbsp;</span><span class="v PS106_39" data-id="PS106_39">Şi iarăşi au fost împuţinaţi şi chinuiţi de apăsarea necazurilor şi a durerii.</span>
<span class="v-num v-40">40&nbsp;</span><span class="v PS106_40" data-id="PS106_40">Aruncat-a dispreţ asupra căpeteniilor lor şi i-a rătăcit pe ei în loc neumblat şi fără de cale.</span>
<span class="v-num v-41">41&nbsp;</span><span class="v PS106_41" data-id="PS106_41">Dar pe sărac l-a izbăvit de sărăcie şi i-a pus pe ei ca pe nişte oi de moştenire.</span>
<span class="v-num v-42">42&nbsp;</span><span class="v PS106_42" data-id="PS106_42">Vedea-vor drepţii şi se vor veseli şi toată fărădelegea îşi va astupa gura ei.</span>
<span class="v-num v-43">43&nbsp;</span><span class="v PS106_43" data-id="PS106_43">Cine este înţelept va păzi acestea şi va pricepe milele Domnului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="PS105.html">&lt;</a>
<a class="home" href="index.html">=</a>
<a class="next" href="PS107.html">&gt;</a>
</div></div>
</body>
</html>