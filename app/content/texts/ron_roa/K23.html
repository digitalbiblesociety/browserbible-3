<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 3 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K2.html">CARTEA A PATRA A REGILOR 3</a><a class="prev" href="K22.html">&lt;</a>
<a class="home" href="index.html">=</a>
<a class="next" href="K24.html">&gt;</a>
</div></div>
<div class="section chapter K2 K23 ron_roa ron " dir="ltr" lang="ro" data-id="K23" data-nextid="K24" data-previd="K22">
<div class="c">3</div>
<div class="p">
<span class="v-num v-1">1&nbsp;</span><span class="v K23_1" data-id="K23_1">Ioram, fiul lui Ahab , a început să domnească în Israel în cel de al optsprezecelea an al domniei lui Iosafat, regele lui Iuda, şi a domnit doisprezece ani.</span>
<span class="v-num v-2">2&nbsp;</span><span class="v K23_2" data-id="K23_2">El a făcut ceea ce e rău în ochii Domnului, deşi nu ca tatăl său, şi nici ca mama sa ; el a îndepărtat stâlpii lui Baal, pe care-i făcuse tatăl său,</span>
<span class="v-num v-3">3&nbsp;</span><span class="v K23_3" data-id="K23_3">dar s'a lipit de păcatele lui Ieroboam, fiul lui Nabat, cel care-l făcuse pe Israel să păcătuiască, şi de ele nu s'a îndepărtat.</span>
<span class="v-num v-4">4&nbsp;</span><span class="v K23_4" data-id="K23_4">Meşa, regele Moabului, avea turme multe; şi din ele îi dădea regelui lui Israel, la începutul [fiecărui an] câte o sută de mii de miei şi o sută de mii de berbeci netunşi .</span>
<span class="v-num v-5">5&nbsp;</span><span class="v K23_5" data-id="K23_5">Şi a fost că după ce a murit Ahab, regele Moabului s'a răzvrătit împotriva regelui lui Israel.</span>
<span class="v-num v-6">6&nbsp;</span><span class="v K23_6" data-id="K23_6">În ziua aceea, regele Ioram a ieşit din Samaria şi l-a numărat pe Israel .</span>
<span class="v-num v-7">7&nbsp;</span><span class="v K23_7" data-id="K23_7">Şi a mers şi a trimis la Iosafat, regele lui Iuda, zicând: "Regele Moabului s'a răzvrătit împotriva mea; vei merge oare cu mine la război împotriva Moabului?" Iar acela a zis: "Mă voi ridica; cum eşti tu, aşa sunt şi eu; cum sunt eu, aşa eşti şi tu; cum e poporul meu, aşa-i şi poporul tău; cum sunt caii mei, aşa-s şi caii tăi".</span>
<span class="v-num v-8">8&nbsp;</span><span class="v K23_8" data-id="K23_8">Şi a mai zis: "Pe ce cale mă voi urca?" Acela i-a răspuns: "Pe calea pustiei Edomului".</span>
<span class="v-num v-9">9&nbsp;</span><span class="v K23_9" data-id="K23_9">Şi au pornit regele lui Israel şi regele lui Iuda şi regele Edomului şi au înconjurat cale de şapte zile ; dar nu era apă pentru tabără, şi nici pentru animalele pe care le aveau cu ei.</span>
<span class="v-num v-10">10&nbsp;</span><span class="v K23_10" data-id="K23_10">Atunci regele lui Israel a zis: "Ah, că Domnul i-a chemat pe cei trei regi ca să-i dea în mâna Moabului!...".</span>
<span class="v-num v-11">11&nbsp;</span><span class="v K23_11" data-id="K23_11">Dar Iosafat i-a zis: "Oare nu se află pe-aici vreun profet de-al Domnului, pentru ca prin el să-L întrebăm pe Domnul?" A răspuns unul din servii regelui lui Israel, zicând: "Aici se află Elisei, fiul lui Safat, cel care turna apă pe mâinile lui Ilie ".</span>
<span class="v-num v-12">12&nbsp;</span><span class="v K23_12" data-id="K23_12">Iosafat a zis: "În el e cuvântul Domnului!" Atunci regele lui Israel şi Iosafat, regele lui Iuda, şi regele Edomului s'au coborât la el.</span>
<span class="v-num v-13">13&nbsp;</span><span class="v K23_13" data-id="K23_13">Iar Elisei a zis către regele lui Israel: "Ce am eu de-a face cu tine? Du-te la profeţii tatălui tău şi la profeţii mamei tale...!". Dar regele lui Israel i-a zis: "Oare de aceea i-a chemat Domnul pe aceşti trei regi, ca să-i dea în mâinile lui Moab?"</span>
<span class="v-num v-14">14&nbsp;</span><span class="v K23_14" data-id="K23_14">Iar Elisei a zis: "Viu este Domnul Puterilor, Căruia eu Îi stau înainte, că dacă nu l-aş avea în vedere pe Iosafat, regele lui Iuda, nu m'aş fi uitat spre tine şi nu te-aş fi văzut.</span>
<span class="v-num v-15">15&nbsp;</span><span class="v K23_15" data-id="K23_15">Acum, însă, aduceţi-mi un cântăreţ de harpă!" Şi a fost că'n timp ce cântăreţul cânta, mâna Domnului a venit peste el .</span>
<span class="v-num v-16">16&nbsp;</span><span class="v K23_16" data-id="K23_16">Şi a zis: "Aşa grăieşte Domnul: - Faceţi în valea aceasta gropi, gropi...</span>
<span class="v-num v-17">17&nbsp;</span><span class="v K23_17" data-id="K23_17">Căci aşa grăieşte Domnul: - Nu veţi vedea vânt, şi nici ploaie nu veţi vedea, dar valea aceasta se va umple de apă; şi veţi bea, voi şi turmele voastre şi cirezile voastre.</span>
<span class="v-num v-18">18&nbsp;</span><span class="v K23_18" data-id="K23_18">Uşor lucru este acesta în ochii Domnului; Eu îl voi da pe Moab în mâna voastră;</span>
<span class="v-num v-19">19&nbsp;</span><span class="v K23_19" data-id="K23_19">veţi lovi fiecare cetate puternică şi veţi doborî fiece copac bun şi veţi astupa toate izvoarele de apă, iar fiece ogor bun îl veţi strica cu pietre".</span>
<span class="v-num v-20">20&nbsp;</span><span class="v K23_20" data-id="K23_20">Şi a fost că dimineaţa, la vremea când se aducea jertfa, iată că ape veneau dinspre Edom, că s'a umplut pământul de apă.</span>
<span class="v-num v-21">21&nbsp;</span><span class="v K23_21" data-id="K23_21">Şi toţi Moabiţii au auzit că regii s'au ridicat cu război împotriva lor; şi se strigau unii pe alţii - cei încinşi cu arme - şi stăteau pe hotar.</span>
<span class="v-num v-22">22&nbsp;</span><span class="v K23_22" data-id="K23_22">Şi s'au sculat dis-de-dimineaţă; şi soarele răsărea peste ape, iar Moabiţii, din partea cealaltă, vedeau apele roşii ca sângele.</span>
<span class="v-num v-23">23&nbsp;</span><span class="v K23_23" data-id="K23_23">Şi au zis: "Acesta-i sânge de sabie: regii s'au bătut între ei, fiecare lovindu-l pe aproapele său... Acum, la pradă, Moab!...".</span>
<span class="v-num v-24">24&nbsp;</span><span class="v K23_24" data-id="K23_24">Şi au intrat în tabăra lui Israel; iar Israel s'a ridicat şi i-a lovit pe Moabiţii care fugeau din faţa lor; şi a pătruns urmărindu-i şi lovindu-i pe Moabiţi.</span>
<span class="v-num v-25">25&nbsp;</span><span class="v K23_25" data-id="K23_25">Şi le-au dărâmat cetăţile; şi fiecare om şi-a aruncat piatra pe fiece ogor bun, până l-a umplut; şi au astupat fiece izvor de apă şi au doborât fiece copac bun, până ce n'au mai lăsat decât pietre de ziduri dărâmate; iar aruncătorii cu praştia au înconjurat [cetatea] şi au lovit-o .</span>
<span class="v-num v-26">26&nbsp;</span><span class="v K23_26" data-id="K23_26">Atunci regele Moabului, văzând că războiul se întorcea împotrivă-i, a luat şapte sute de oameni cu săbiile trase, ca să-şi taie drum spre regele Edomului; dar n'au izbutit.</span>
<span class="v-num v-27">27&nbsp;</span><span class="v K23_27" data-id="K23_27">Atunci l-a luat pe fiul său cel întâi-născut - cel pe care avea să-l pună rege în locul său - şi l-a adus drept ardere-de-tot pe zid. Şi mare căinţă s'a făcut asupra lui Israel ; şi au plecat de la el şi s'au întors în propria lor ţară.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K22.html">&lt;</a>
<a class="home" href="index.html">=</a>
<a class="next" href="K24.html">&gt;</a>
</div></div>
</body>
</html>