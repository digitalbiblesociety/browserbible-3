<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 7 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K1.html">CARTEA A TREIA A REGILOR 7</a><a class="prev" href="K16.html">&lt;</a>
<a class="home" href="index.html">=</a>
<a class="next" href="K18.html">&gt;</a>
</div></div>
<div class="section chapter K1 K17 ron_roa ron " dir="ltr" lang="ron" data-id="K17" data-nextid="K18" data-previd="K16">
<div class="c">7</div>
<div class="p">
<span class="v-num v-1">1&nbsp;</span><span class="v K17_1" data-id="K17_1">Solomon şi-a zidit pentru sine o casă în treisprezece ani.</span>
<span class="v-num v-2">2&nbsp;</span><span class="v K17_2" data-id="K17_2">Casa şi-a făcut-o din lemn de Liban, lungă de o sută de coţi, largă de cincizeci de coţi; iar înălţimea îi era de treizeci de coţi, pe patru rânduri de stâlpi de cedru, stâlpi pe care erau puse grinzi de cedru.</span>
<span class="v-num v-3">3&nbsp;</span><span class="v K17_3" data-id="K17_3">Deasupra grinzilor erau odăi, a căror podea de lemn de cedru se rezema pe patruzeci şi cinci de stâlpi, câte cincisprezece pe un rând;</span>
<span class="v-num v-4">4&nbsp;</span><span class="v K17_4" data-id="K17_4">trei rânduri de odăi, fiecare rând avându-şi ferestrele în dreptul celor din rândul de dincolo.</span>
<span class="v-num v-5">5&nbsp;</span><span class="v K17_5" data-id="K17_5">Toate uşile şi ferestrele se alcătuiau într'un pătrat; uşile fiecărui rând stăteau faţă'n faţă cu cele din rândul de dincolo.</span>
<span class="v-num v-6">6&nbsp;</span><span class="v K17_6" data-id="K17_6">Şi a mai făcut un pridvor pe stâlpi, lung de cincizeci de coţi şi lat de treizeci de coţi; iar înaintea lui, încă un pridvor, cu stâlpi şi trepte în faţă.</span>
<span class="v-num v-7">7&nbsp;</span><span class="v K17_7" data-id="K17_7">De asemenea, a mai făcut un pridvor cu tron, în care făcea judecăţile: pridvorul de judecată.</span>
<span class="v-num v-8">8&nbsp;</span><span class="v K17_8" data-id="K17_8">Un asemenea pridvor a făcut şi la casa fiicei lui Faraon, pe care Solomon şi-o luase de soţie.</span>
<span class="v-num v-9">9&nbsp;</span><span class="v K17_9" data-id="K17_9">Toate aceste clădiri erau făcute din pietre costisitoare, frumos cioplite după măsură pe o faţă şi pe cealaltă, de la temelie până la streaşină, şi din afară până la curtea cea mare,</span>
<span class="v-num v-10">10&nbsp;</span><span class="v K17_10" data-id="K17_10">avându-şi temeliile zidite din pietre mari şi foarte costisitoare, lungi de câte zece şi opt coţi.</span>
<span class="v-num v-11">11&nbsp;</span><span class="v K17_11" data-id="K17_11">Iar deasupra, pietre costisitoare, pe măsura celor cioplite, precum şi lemn de cedru.</span>
<span class="v-num v-12">12&nbsp;</span><span class="v K17_12" data-id="K17_12">Curtea cea mare avea împrejur trei rânduri de pietre cioplite şi un rând de grinzi de cedru frumos încrestate.</span>
<span class="v-num v-13">13&nbsp;</span><span class="v K17_13" data-id="K17_13">Astfel şi-a isprăvit Solomon casa lui întreagă.</span>
<span class="v-num v-14">14&nbsp;</span><span class="v K17_14" data-id="K17_14">Şi a fost că regele Solomon a trimis şi l-a adus pe Hiram din Tir,</span>
<span class="v-num v-15">15&nbsp;</span><span class="v K17_15" data-id="K17_15">fiul unei femei văduve din seminţia lui Neftali, al cărui tată era tirian, meşter lucrător în aramă. Plin de măiestrie şi de pricepere şi de cunoştinţă în a face orice lucrare de aramă, el a venit la regele Solomon şi a făcut toate lucrările.</span>
<span class="v-num v-16">16&nbsp;</span><span class="v K17_16" data-id="K17_16">El a turnat cei doi stâlpi de aramă de la pridvorul templului; fiecare stâlp avea înălţimea de optsprezece coţi, iar rotundul de jur-împrejur avea o cuprindere de paisprezece coţi; grosimea era de patru degete.</span>
<span class="v-num v-17">17&nbsp;</span><span class="v K17_17" data-id="K17_17">A făcut şi două capiteluri pentru vârfurile stâlpilor, ambele turnate în aramă; fiecare capitel avea înălţimea de cinci coţi.</span>
<span class="v-num v-18">18&nbsp;</span><span class="v K17_18" data-id="K17_18">A făcut şi două plase care să acopere capitelurile stâlpilor: o plasă la un capitel şi o plasă la celălalt capitel; drept ciucuri a făcut două rânduri de rodii de aramă, lucrate în împletitură, ce atârnau de jur-împrejur, aidoma la amândouă.</span>
<span class="v-num v-19">19&nbsp;</span><span class="v K17_19" data-id="K17_19">Capitelurile de pe vârfurile stâlpilor aveau fiecare forma unei cupe de crin cu deschizătura de patru coţi;</span>
<span class="v-num v-20">20&nbsp;</span><span class="v K17_20" data-id="K17_20">iar la capitelurile celor doi stâlpi, sus, la încheietura lor, la marginea plasei, erau două sute de rodii rânduite în lanţ peste cel de al doilea capitel.</span>
<span class="v-num v-21">21&nbsp;</span><span class="v K17_21" data-id="K17_21">Şi a aşezat stâlpii pridvorului templului; l-a aşezat pe primul, în dreapta, şi l-a numit Iachin; l-a aşezat şi pe cel de al doilea, în stânga, şi l-a numit Booz.</span>
<span class="v-num v-22">22&nbsp;</span><span class="v K17_22" data-id="K17_22">Iar pe capul stâlpilor a pus capitelurile lucrate în forma cupei de crin; aşa s'a încheiat lucrarea stâlpilor.</span>
<span class="v-num v-23">23&nbsp;</span><span class="v K17_23" data-id="K17_23">Şi a făcut o mare turnată din aramă ; de la o margine până la cealaltă avea zece coţi; era rotundă de jur-împrejur şi înaltă de cinci coţi; rotundul ei, de jur-împrejur, măsura treizeci şi trei de coţi.</span>
<span class="v-num v-24">24&nbsp;</span><span class="v K17_24" data-id="K17_24">Pe dedesubtul buzei era împrejmuită de o cingătoare pe care se rezema, al cărei rotund, de jur-împrejur, măsura zece coţi şi care avea două rânduri de podoabe, toate turnate laolaltă cu marea.</span>
<span class="v-num v-25">25&nbsp;</span><span class="v K17_25" data-id="K17_25">Buza mării era ca buza unui potir, lucrată ca o cupă de crin, cu grosimea de un lat de palmă; în ea încăpeau două mii de vedre.</span>
<span class="v-num v-26">26&nbsp;</span><span class="v K17_26" data-id="K17_26">Marea se sprijinea pe doisprezece boi de aramă: trei cu faţa spre miazănoapte, trei cu faţa spre asfinţit, trei cu faţa spre miazăzi şi trei cu faţa spre răsărit; deasupra lor, marea; spinările lor erau, toate, spre centru.</span>
<span class="v-num v-27">27&nbsp;</span><span class="v K17_27" data-id="K17_27">A mai făcut şi zece şasiuri de aramă ; fiecare şasiu era lung de cinci coţi, lat de patru coţi şi înalt de şase coţi.</span>
<span class="v-num v-28">28&nbsp;</span><span class="v K17_28" data-id="K17_28">Şasiurile erau lucrate în tăblii, iar acestea se legau unele de altele la unghiuri.</span>
<span class="v-num v-29">29&nbsp;</span><span class="v K17_29" data-id="K17_29">Pe faţa de dinafară a tăbliilor erau săpate chipuri de lei şi de boi şi de heruvimi; iar deasupra şi dedesubtul leilor şi boilor erau săpate funii de flori.</span>
<span class="v-num v-30">30&nbsp;</span><span class="v K17_30" data-id="K17_30">Fiecare şasiu avea câte patru roţi de aramă şi osii de aramă. La cele patru colţuri avea nişte umeri pe care se sprijinea vasul; jos, sub cupa spălătorului, şi sub fiecare funie înflorată era câte o policioară.</span>
<span class="v-num v-31">31&nbsp;</span><span class="v K17_31" data-id="K17_31">În partea lui de deasupra, şasiul avea înlăuntru o adâncitură în care se aşeza vasul, adâncă de un cot; gura ei era rotundă, cu diametrul de un cot şi jumătate, iar împrejurul ei erau podoabe săpate; tăbliile de pe margini nu erau rotunde, ci pătrate.</span>
<span class="v-num v-32">32&nbsp;</span><span class="v K17_32" data-id="K17_32">Cele patru roţi se aflau sub tăblii; osiile roţilor erau fixate în şasiuri; înălţimea fiecărei roţi era de un cot şi jumătate.</span>
<span class="v-num v-33">33&nbsp;</span><span class="v K17_33" data-id="K17_33">Forma roţilor era la toate aceeaşi, ca roţile de la trăsură; osiile, obezile, spiţele şi butucii le erau, toate, turnate.</span>
<span class="v-num v-34">34&nbsp;</span><span class="v K17_34" data-id="K17_34">Cei patru umeri de la cele patru colţuri ale fiecărui şasiu erau, de asemenea, turnaţi; policioarele erau ieşite din şasiu.</span>
<span class="v-num v-35">35&nbsp;</span><span class="v K17_35" data-id="K17_35">Partea de deasupra a şasiului se termina printr'o cunună înaltă de o jumătate de cot şi făcută în aşa fel încât vasul de spălat să fie pus deasupra; aceasta, împreună cu umerii şi policioarele erau turnate dintr'o singură bucată.</span>
<span class="v-num v-36">36&nbsp;</span><span class="v K17_36" data-id="K17_36">Pe feţele umerilor şasiului şi pe policioarele dintre ei a săpat heruvimi, lei şi finici, pe unde a găsit loc; şi împrejur a pus funii înflorate.</span>
<span class="v-num v-37">37&nbsp;</span><span class="v K17_37" data-id="K17_37">Aşa a făcut el zece şasiuri; toate erau turnate în acelaşi chip, având aceeaşi măsură şi aceeaşi înfăţişare.</span>
<span class="v-num v-38">38&nbsp;</span><span class="v K17_38" data-id="K17_38">Şi a mai făcut zece vase de aramă; în fiecare vas încăpeau câte patruzeci de vedre; fiecare vas era de patru coţi; fiecare vas stătea pe unul din cele zece şasiuri.</span>
<span class="v-num v-39">39&nbsp;</span><span class="v K17_39" data-id="K17_39">Şasiurile le-a aşezat: cinci în partea dreaptă a templului şi cinci în partea stângă. Iar marea a aşezat-o spre partea dreaptă a templului, anume în partea de răsărit-miazăzi.</span>
<span class="v-num v-40">40&nbsp;</span><span class="v K17_40" data-id="K17_40">Tot Hiram a făcut căldările şi cleştele şi cupele. Aşa a isprăvit Hiram toate lucrările pe care regele Solomon i le dăduse să le facă pentru casa Domnului:</span>
<span class="v-num v-41">41&nbsp;</span><span class="v K17_41" data-id="K17_41">Cei doi stâlpi cu cele două capiteluri de pe vârfurile stâlpilor; cele două plase care acopereau frunţile capitelurilor de pe vârful stâlpilor;</span>
<span class="v-num v-42">42&nbsp;</span><span class="v K17_42" data-id="K17_42">cele patru sute de rodii de aramă de la cele două plase; două rânduri de rodii la fiecare plasă, ca să acopere amândouă capitelurile de pe amândoi stâlpii;</span>
<span class="v-num v-43">43&nbsp;</span><span class="v K17_43" data-id="K17_43">cele zece şasiuri şi cele zece spălătoare de pe ele;</span>
<span class="v-num v-44">44&nbsp;</span><span class="v K17_44" data-id="K17_44">marea şi cei doisprezece boi de sub ea;</span>
<span class="v-num v-45">45&nbsp;</span><span class="v K17_45" data-id="K17_45">căldările şi cleştele şi cupele şi toate vasele pe care Hiram i le-a făcut regelui Solomon pentru casa Domnului, precum şi cei patruzeci şi opt de stâlpi pentru casa regelui şi pentru casa Domnului. Toate lucrurile pe care Hiram i le-a făcut regelui erau din aramă.</span>
<span class="v-num v-46">46&nbsp;</span><span class="v K17_46" data-id="K17_46">Arama din care au fost făcute toate acestea nu mai putea fi socotită; de multă ce era, greutatea aramei folosite pentru toate acestea nu se mai ştia.</span>
<span class="v-num v-47">47&nbsp;</span><span class="v K17_47" data-id="K17_47">Regele a pus să le toarne într'un pământ cleios din împrejurimile Iordanului, între Sucot şi Ţartan.</span>
<span class="v-num v-48">48&nbsp;</span><span class="v K17_48" data-id="K17_48">Regele Solomon a pus toate vasele la locul lor; dar arama din ele nu mai putea fi cântărită din pricină că ele erau foarte multe.</span>
<span class="v-num v-49">49&nbsp;</span><span class="v K17_49" data-id="K17_49">Solomon a făcut şi toate obiectele de slujbă în casa Domnului: jertfelnicul cel de aur şi masa pâinilor punerii-înainte, tot de aur;</span>
<span class="v-num v-50">50&nbsp;</span><span class="v K17_50" data-id="K17_50">sfeşnicele lucrate din aur curat, cinc i de-a dreapta şi cinci de-a stânga în faţa sfintei-sfintelor, cu candelele, înfloriturile şi mucările lor, toate de aur;</span>
<span class="v-num v-51">51&nbsp;</span><span class="v K17_51" data-id="K17_51">şi pridvoarele şi zăvoarele şi cupele şi blidele şi cădelniţele de aur curat; şi ţâţânile uşilor din fundul templului, la sfânta-sfintelor, şi pe cele de la uşile templului, toate fiind de aur.</span>
<span class="v-num v-52">52&nbsp;</span><span class="v K17_52" data-id="K17_52">Aşa s'a plinit toată lucrarea casei Domnului, făcută de Solomon. Şi a adus Solomon şi pe cele afierosite de David, părintele său: argintul şi aurul şi obiectele de slujbă, pe care le-a pus în vistieria casei Domnului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K16.html">&lt;</a>
<a class="home" href="index.html">=</a>
<a class="next" href="K18.html">&gt;</a>
</div></div>
</body>
</html>