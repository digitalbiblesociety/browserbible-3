<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 13 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S2.html">CARTEA A DOUA A REGILOR 13</a><a class="prev" href="S212.html">&lt;</a>
<a class="home" href="index.html">=</a>
<a class="next" href="S214.html">&gt;</a>
</div></div>
<div class="section chapter S2 S213 ron_roa ron " dir="ltr" lang="ro" data-id="S213" data-nextid="S214" data-previd="S212">
<div class="c">13</div>
<div class="p">
<span class="v-num v-1">1&nbsp;</span><span class="v S213_1" data-id="S213_1">Iar după aceasta s'a întâmplat că Abesalom, fiul lui David, avea o soră foarte frumoasă, al cărei nume era Tamara; iar Amnon, fiul lui David, o iubea .</span>
<span class="v-num v-2">2&nbsp;</span><span class="v S213_2" data-id="S213_2">Şi într'atât s'a chinuit Amnon din pricina surorii sale Tamara, încât s'a îmbolnăvit; fiindcă ea era fecioară, iar lui Amnon i se părea greu să-i facă ceva.</span>
<span class="v-num v-3">3&nbsp;</span><span class="v S213_3" data-id="S213_3">Amnon avea un prieten al cărui nume era Ionadab, fiul lui Şama, fratele lui David. Ionadab însă era un om foarte viclean.</span>
<span class="v-num v-4">4&nbsp;</span><span class="v S213_4" data-id="S213_4">Acesta i-a zis: "Ce e cu tine, o, fiu al regelui, de slăbeşti aşa din zi în zi? Ia spune-mi!" Iar Amnon i-a zis: "O iubesc pe Tamara, sora fratelui meu Abesalom".</span>
<span class="v-num v-5">5&nbsp;</span><span class="v S213_5" data-id="S213_5">Atunci Ionadab i-a zis: "Întinde-te pe patul tău şi fă-te bolnav. Tatăl tău va veni să te vadă şi-i vei zice: - Să vină Tamara, sora mea, şi să mă hrănească cu bucăţele; să gătească bucate înaintea ochilor mei, aşa ca eu să văd şi să mănânc din mâinile ei".</span>
<span class="v-num v-6">6&nbsp;</span><span class="v S213_6" data-id="S213_6">Iar Amnon, culcându-se s'a făcut bolnav. Şi a venit regele să-l vadă, iar el i-a zis regelui: "Să vină Tamara, sora mea, şi să facă'n văzul meu două turte şi să le mănânc din mâna ei".</span>
<span class="v-num v-7">7&nbsp;</span><span class="v S213_7" data-id="S213_7">Atunci David a trimis acasă la Tamara, zicând: "Mergi în casa fratelui tău Amnon şi fă-i de mâncare!"</span>
<span class="v-num v-8">8&nbsp;</span><span class="v S213_8" data-id="S213_8">Şi a mers Tamara în casa lui Amnon, fratele ei; iar el era culcat. Ea a luat făină şi a frământat-o şi sub ochii lui a făcut turte şi le-a copt.</span>
<span class="v-num v-9">9&nbsp;</span><span class="v S213_9" data-id="S213_9">Apoi a luat tigaia şi i le-a pus înainte, dar el n'a vrut să mănânce. Şi a zis Amnon: "Scoateţi-i afară pe toţi de la mine!" Şi i-au scos afară de la el până la cel din urmă om.</span>
<span class="v-num v-10">10&nbsp;</span><span class="v S213_10" data-id="S213_10">Iar el a zis către Tamara: "Adu-mi mâncarea în cămară şi voi mânca din mâna ta". Iar Tamara a luat turtele pe care le făcuse şi i le-a adus fratelui său Amnon în odaia cu aşternut.</span>
<span class="v-num v-11">11&nbsp;</span><span class="v S213_11" data-id="S213_11">Şi l-a îmbiat să mănânce, dar el a prins-o şi i-a zis: "Vino şi culcă-te cu mine, sora mea!"</span>
<span class="v-num v-12">12&nbsp;</span><span class="v S213_12" data-id="S213_12">Ea însă i-a zis: "Nu, fratele meu, nu mă umili, că aşa ceva nu se face în Israel; nu face această nebunie!</span>
<span class="v-num v-13">13&nbsp;</span><span class="v S213_13" data-id="S213_13">Iar eu, eu cum îmi voi purta ocara? Iar tu vei fi în Israel ca unul din cei fără de minte. Şi acum, vorbeşte-i tu regelui, căci el nu se va împotrivi să mă dea după tine".</span>
<span class="v-num v-14">14&nbsp;</span><span class="v S213_14" data-id="S213_14">Amnon însă n'a vrut să asculte de cuvântul ei, ci s'a năpustit asupră-i şi a umilit-o şi s'a culcat cu ea.</span>
<span class="v-num v-15">15&nbsp;</span><span class="v S213_15" data-id="S213_15">După aceea a urât-o Amnon cu ură foarte mare, că mai mare era ura cu care o ura decât iubirea cu care o iubise. Şi i-a zis Amnon: "Scoală-te şi pleacă!"</span>
<span class="v-num v-16">16&nbsp;</span><span class="v S213_16" data-id="S213_16">Dar Tamara i-a zis: "Nu, frate; căci răul cel din urmă, acela de a mă alunga, e mai mare decât răul cel dintâi pe care l-ai făcut cu mine". Dar Amnon n'a vrut să asculte de vorba ei,</span>
<span class="v-num v-17">17&nbsp;</span><span class="v S213_17" data-id="S213_17">ci l-a chemat pe servul care era mai mare peste casa lui şi i-a zis: "Scoate-o afară şi încuie uşa după ea!"</span>
<span class="v-num v-18">18&nbsp;</span><span class="v S213_18" data-id="S213_18">Ea însă era îmbrăcată în haină pestriţă, căci aşa era îmbrăcămintea purtată de fiicele regelui care erau fecioare. Iar servul a scos-o afară şi a încuiat uşa după ea.</span>
<span class="v-num v-19">19&nbsp;</span><span class="v S213_19" data-id="S213_19">Iar Tamara a luat cenuşă şi şi-a presărat-o pe cap şi şi-a rupt haina pestriţă cu care era îmbrăcată şi, punându-şi mâinile pe cap, mergea aşa şi striga.</span>
<span class="v-num v-20">20&nbsp;</span><span class="v S213_20" data-id="S213_20">Atunci Abesalom, fratele ei, a zis către ea: "Nu cumva Amnon, fratele tău, a umblat cu tine?... Acum însă taci, sora mea, căci el este fratele tău; nu-ţi frânge inima pentru fapta aceasta". Şi a şezut Tamara, părăsită, în casa lui Abesalom, fratele ei.</span>
<span class="v-num v-21">21&nbsp;</span><span class="v S213_21" data-id="S213_21">Dar regele David a auzit de toate acestea şi s'a aprins de mânie, dar n'a vrut să strice inima lui Amnon, fiul său, pe care-l iubea fiindcă era întâiul-său-născut.</span>
<span class="v-num v-22">22&nbsp;</span><span class="v S213_22" data-id="S213_22">Iar Abesalom nu i-a vorbit nimic lui Amnon, nici de bine, nici de rău, asupra faptului că o umilise pe Tamara, sora lui.</span>
<span class="v-num v-23">23&nbsp;</span><span class="v S213_23" data-id="S213_23">Şi a fost că după doi ani de zile, la vremea când tundeau oile lui Abesalom în Baal-Haţor, care se află în Efraim, Abesalom i-a poftit pe toţi fiii regelui.</span>
<span class="v-num v-24">24&nbsp;</span><span class="v S213_24" data-id="S213_24">Şi a venit Abesalom la rege şi i-a zis: "Iată, la robul tău este tunsul oilor; să meargă deci regele şi servii săi la robul tău".</span>
<span class="v-num v-25">25&nbsp;</span><span class="v S213_25" data-id="S213_25">Dar regele i-a zis lui Abesalom: "Nu, fiul meu, nu vom merge noi toţi şi nu te vom împovăra". Iar Abesalom l-a rugat cu mare stăruinţă, însă el n'a vrut să se ducă, ci doar l-a binecuvântat.</span>
<span class="v-num v-26">26&nbsp;</span><span class="v S213_26" data-id="S213_26">Atunci Abesalom a zis către el: "Dacă nu, atunci să meargă cu noi Amnon, fratele meu". "De ce să meargă el cu tine?" i-a zis regele.</span>
<span class="v-num v-27">27&nbsp;</span><span class="v S213_27" data-id="S213_27">Dar dacă Abesalom a stăruit, el i-a învoit pe Amnon şi pe toţi fiii regelui. Iar Abesalom a făcut un ospăţ ca ospăţul unui rege.</span>
<span class="v-num v-28">28&nbsp;</span><span class="v S213_28" data-id="S213_28">Abesalom însă le-a poruncit slugilor sale, zicând: "Luaţi aminte la vremea când inima lui Amnon se va veseli de vin şi când eu vă voi spune: - Loviţi-l pe Amnon şi omorâţi-l! Nu vă temeţi; oare nu eu vă poruncesc? îmbărbătaţi-vă şi fiţi viteji!"</span>
<span class="v-num v-29">29&nbsp;</span><span class="v S213_29" data-id="S213_29">Iar slugile lui Abesalom i-au făcut lui Amnon aşa cum le poruncise Abesalom. Atunci toţi fiii regelui s'au sculat de la masă şi, aruncându-se fiecare pe catârul său, au fugit.</span>
<span class="v-num v-30">30&nbsp;</span><span class="v S213_30" data-id="S213_30">Şi a fost că la vremea când ei erau încă pe drum, a venit veste la David cum că Abesalom îi omorâse pe toţi fiii regelui şi că nici unul n'a scăpat.</span>
<span class="v-num v-31">31&nbsp;</span><span class="v S213_31" data-id="S213_31">Atunci regele s'a ridicat şi şi-a sfâşiat hainele şi s'a aşternut pe pământ; şi slujitorii lui, care-i şedeau împrejur, şi ei şi-au sfâşiat hainele.</span>
<span class="v-num v-32">32&nbsp;</span><span class="v S213_32" data-id="S213_32">Dar Ionadab, fiul lui Şama, fratele lui David, a răspuns şi a zis: "Să nu gândească domnul meu, regele, că i-a ucis pe toţi tinerii, fiii regelui, fiindcă dintre ei doar Amnon a murit; căci Abesalom îşi pusese aceasta în gând încă din ziua'n care Amnon a umilit-o pe Tamara, sora lui.</span>
<span class="v-num v-33">33&nbsp;</span><span class="v S213_33" data-id="S213_33">Acum, aşadar, domnul meu, regele, să nu pună la inimă gândul că toţi fiii regelui ar fi murit, de vreme ce doar Amnon, el singur, e mort".</span>
<span class="v-num v-34">34&nbsp;</span><span class="v S213_34" data-id="S213_34">Şi Abesalom a fugit. Aici însă omul de strajă şi-a ridicat ochii şi a privit şi, iată, popor mult venea pe calea de pe coasta muntelui, în coborâş. Iar straja a venit şi i-a dat de veste regelui, zicând: "Am văzut oameni pe calea Bahurim, pe coasta muntelui".</span>
<span class="v-num v-35">35&nbsp;</span><span class="v S213_35" data-id="S213_35">Atunci Ionadab a zis către rege: "Iată, fiii regelui sunt de faţă; cum a spus robul tău, aşa s'a petrecut."</span>
<span class="v-num v-36">36&nbsp;</span><span class="v S213_36" data-id="S213_36">Şi a fost că de cum a sfârşit el vorbele acestea, iată, au sosit fiii regelui şi au ridicat glas şi au plâns. Şi însuşi regele şi toţi slujitorii lui au plâns cu plângere mare.</span>
<span class="v-num v-37">37&nbsp;</span><span class="v S213_37" data-id="S213_37">Iar Abesalom a fugit şi s'a dus la Talmai, fiul lui Amihud, regele Gheşurului. Iar regele David l-a plâns fără'ncetare pe fiul său.</span>
<span class="v-num v-38">38&nbsp;</span><span class="v S213_38" data-id="S213_38">Aşa a fugit Abesalom şi s'a dus la Gheşur, unde a rămas vreme de trei ani.</span>
<span class="v-num v-39">39&nbsp;</span><span class="v S213_39" data-id="S213_39">Iar regele David a încetat să mai umble după Abesalom, căci se alinase de moartea lui Amnon.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S212.html">&lt;</a>
<a class="home" href="index.html">=</a>
<a class="next" href="S214.html">&gt;</a>
</div></div>
</body>
</html>