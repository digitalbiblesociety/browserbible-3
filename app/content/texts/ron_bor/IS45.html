<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>ISAIA 45 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="IS.html">Biblia Ortodoxă Română Sinodală (2006)</a><a class="location" href="IS.html">ISAIA 45</a><a class="prev" href="IS44.html">&lt;</a>
<a class="home" href="index.html">=</a>
<a class="next" href="IS46.html">&gt;</a>
</div></div>
<div class="section chapter IS IS45 ron_bor ron " dir="ltr" lang="ro" data-id="IS45" data-nextid="IS46" data-previd="IS44">
<div class="c">45</div>
<div class="p">
<span class="v-num v-1">1&nbsp;</span><span class="v IS45_1" data-id="IS45_1">Aşa zice Domnul unsului Său Cirus, pe care îl ţine de mâna lui cea dreaptă, ca să doboare neamurile înaintea lui şi ca să dezlege cingătorile regilor, să deschidă porţile înaintea lui şi ca ele să nu mai fie închise:</span>
<span class="v-num v-2">2&nbsp;</span><span class="v IS45_2" data-id="IS45_2">"Eu voi merge înaintea ta şi drumurile cele muntoase le voi netezi, voi zdrobi porţile cele de aramă şi zăvoarele cele de fier le voi sfărâma.</span>
<span class="v-num v-3">3&nbsp;</span><span class="v IS45_3" data-id="IS45_3">Şi îţi voi da ţie vistierii ascunse, bogăţii îngropate în pământ, ca să ştii că Eu sunt Domnul Cel Care te-a chemat pe nume, Eu sunt Dumnezeul lui Israel.</span>
<span class="v-num v-4">4&nbsp;</span><span class="v IS45_4" data-id="IS45_4">Pentru sluga Mea Iacov şi pentru Israel, alesul Meu, te-am chemat pe nume şi un nume de cinste i-am dat fără ca tu să Mă ştii.</span>
<span class="v-num v-5">5&nbsp;</span><span class="v IS45_5" data-id="IS45_5">Eu sunt Domnul şi nimeni altul! Afară de Mine nu este Dumnezeu. Eu te-am încins fără ca tu să Mă cunoşti.</span>
<span class="v-num v-6">6&nbsp;</span><span class="v IS45_6" data-id="IS45_6">Ca să se ştie de la răsărit şi până la apus că nu este nimic afară de Mine! Eu sunt Domnul şi nimeni altul!</span>
<span class="v-num v-7">7&nbsp;</span><span class="v IS45_7" data-id="IS45_7">Eu întocmesc lumina şi dau chip întunericului, Cel ce sălăşluieşte pacea şi restriştei îi lasă cale: Eu sunt Domnul Care fac toate acestea.</span>
<span class="v-num v-8">8&nbsp;</span><span class="v IS45_8" data-id="IS45_8">Picuraţi rouă de sus, voi ceruri, şi norii să reverse în ploaie dreptatea! Pământul să se deschidă şi să odrăslească mântuirea şi dreptatea să dea mlădiţe laolaltă: Eu, Domnul, am zidit toate acestea!</span>
<span class="v-num v-9">9&nbsp;</span><span class="v IS45_9" data-id="IS45_9">Vai de cel ce se ceartă cu Ziditorul său, ciob printre hârburile de pământ! Oare lutul zice olarului: "Ce faci tu?" Şi lucrul către meşter: "Tu nu eşti iscusit!"</span>
<span class="v-num v-10">10&nbsp;</span><span class="v IS45_10" data-id="IS45_10">Vai de cel ce zice către părinte: "Pentru ce dai naştere?" şi femeii: "Pentru ce ai copii?"</span>
<span class="v-num v-11">11&nbsp;</span><span class="v IS45_11" data-id="IS45_11">Aşa zice Domnul, Sfântul lui Israel şi Ziditorul său: "Îndrăzniţi voi oare să Mă întrebaţi despre cele viitoare şi să daţi poruncă lucrului mâinilor Mele?</span>
<span class="v-num v-12">12&nbsp;</span><span class="v IS45_12" data-id="IS45_12">Eu am făcut pământul şi omul de pe el Eu l-am zidit. Eu cu mâinile am întins cerurile şi la toată oştirea lor Eu îi dau poruncă.</span>
<span class="v-num v-13">13&nbsp;</span><span class="v IS45_13" data-id="IS45_13">Eu l-am ridicat întru dreptatea Mea şi toate căile lui le voi netezi. El va zidi cetatea Mea şi va libera pe robii Mei, fără răscumpărare şi fără daruri", zice Domnul Savaot.</span>
<span class="v-num v-14">14&nbsp;</span><span class="v IS45_14" data-id="IS45_14">Aşa zice Domnul: "Bogăţiile Egiptului şi câştigurile Etiopiei şi ale Sabeenilor celor înalţi la stat vor trece la tine şi ai tăi vor fi; în lanţuri iţi vor sluji ţie şi vor cădea înaintea ta şi rugându-se ţie vor zice: "Numai tu ai un Dumnezeu tare, şi nu este alt dumnezeu afară de El.</span>
<span class="v-num v-15">15&nbsp;</span><span class="v IS45_15" data-id="IS45_15">Cu adevărat Tu eşti Dumnezeu ascuns, Dumnezeul lui Israel Cel izbăvitor!</span>
<span class="v-num v-16">16&nbsp;</span><span class="v IS45_16" data-id="IS45_16">Cei care se aprindeau împotriva Ta vor fi ruşinaţi şi umiliţi, făcătorii de idoli se vor face de râs.</span>
<span class="v-num v-17">17&nbsp;</span><span class="v IS45_17" data-id="IS45_17">Israel va fi izbăvit de Domnul cu mântuire veşnică. Voi nu veţi fi ruşinaţi, nici umiliţi în vecii vecilor!"</span>
<span class="v-num v-18">18&nbsp;</span><span class="v IS45_18" data-id="IS45_18">Că aşa zice Domnul, Care a făcut cerurile, Dumnezeu, Care a întocmit pământul, l-a făcut şi l-a întărit; şi nu în deşert l-a făcut, ci ca să fie locuit: "Eu sunt Domnul şi nu este altul!"</span>
<span class="v-num v-19">19&nbsp;</span><span class="v IS45_19" data-id="IS45_19">N-am grăit acestea într-ascuns, undeva în vreun colţ întunecos al pământului; şi n-am zis fără rost neamului lui Iacov: "Căutaţi-Mă!" Eu sunt Domnul Cel ce grăieşte drept şi spune adevărul!</span>
<span class="v-num v-20">20&nbsp;</span><span class="v IS45_20" data-id="IS45_20">Adunaţi-vă, veniţi, apropiaţi-vă laolaltă, cei rămaşi cu viaţă dintre neamuri! Nu îşi dau seama de nimic cei ce duc după ei un idol de lemn şi se închină unui dumnezeu care nu poate izbăvi!</span>
<span class="v-num v-21">21&nbsp;</span><span class="v IS45_21" data-id="IS45_21">Grăiţi, apropiaţi-vă şi sfătuiţi-vă unul cu altul! Cine a vestit aceasta, cine altădată a dat de ştire? Oare nu Eu Domnul? Nu este alt dumnezeu afară de Mine. Dumnezeu drept şi izbăvitor nu este altul decât Mine!</span>
<span class="v-num v-22">22&nbsp;</span><span class="v IS45_22" data-id="IS45_22">Întoarceţi-vă către Mine şi veţi fi mântuiţi, voi cei ce locuiţi toate ţinuturile cele mai îndepărtate ale pământului! Că Eu sunt Dumnezeu tare şi nu este altul!</span>
<span class="v-num v-23">23&nbsp;</span><span class="v IS45_23" data-id="IS45_23">Am jurat pe Mine Însumi! Din gura Mea iese dreptatea şi nu-Mi întorc cuvântul; înaintea Mea tot genunchiul se va pleca; pe Mine jura-va toată limba</span>
<span class="v-num v-24">24&nbsp;</span><span class="v IS45_24" data-id="IS45_24">Şi va zice: "Numai în Domnul este dreptatea şi virtutea! Către Dânsul vor veni şi înfruntaţi vor fi cei ce sunt întărâtaţi împotriva Lui.</span>
<span class="v-num v-25">25&nbsp;</span><span class="v IS45_25" data-id="IS45_25">Întru Domnul se vor îndrepta şi va fi preaslăvită toată seminţia lui Israel!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="IS44.html">&lt;</a>
<a class="home" href="index.html">=</a>
<a class="next" href="IS46.html">&gt;</a>
</div></div>
</body>
</html>