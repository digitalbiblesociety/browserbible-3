<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 45 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 45</a><a class="prev" href="GN44.html">&lt;</a>
<a class="home" href="index.html">=</a>
<a class="next" href="GN46.html">&gt;</a>
</div></div>
<div class="section chapter GN GN45 ron_roa ron " dir="ltr" lang="ro" data-id="GN45" data-nextid="GN46" data-previd="GN44">
<div class="c">45</div>
<div class="p">
<span class="v-num v-1">1&nbsp;</span><span class="v GN45_1" data-id="GN45_1">Atunci Iosif nu s'a mai putut stăpâni faţă de toţi cei ce erau acolo şi a strigat: "Afară de la mine toată lumea!" Aşa că nimeni nu rămăsese cu Iosif când el li s'a descoperit fraţilor săi.</span>
<span class="v-num v-2">2&nbsp;</span><span class="v GN45_2" data-id="GN45_2">Plângând, şi-a ridicat el glasul, şi toţi Egiptenii au auzit, şi s'a auzit şi'n casa lui Faraon.</span>
<span class="v-num v-3">3&nbsp;</span><span class="v GN45_3" data-id="GN45_3">Şi a zis Iosif către fraţii săi: "Eu sunt Iosif!... Tata mai trăieşte?" Fraţii lui însă nu i-au putut răspunde, căci deodată'ncremeniseră'nainte-i.</span>
<span class="v-num v-4">4&nbsp;</span><span class="v GN45_4" data-id="GN45_4">Şi Iosif a zis către fraţii săi: "Apropiaţi-vă de mine!" Şi ei s'au apropiat. Iar el a zis: "Eu sunt Iosif, fratele vostru, pe care voi l-aţi vândut pentru Egipt.</span>
<span class="v-num v-5">5&nbsp;</span><span class="v GN45_5" data-id="GN45_5">Acum însă să nu vă întristaţi, nici să vă pară rău că m'aţi vândut aici, fiindcă spre păstrarea vieţii m'a trimis pe mine Dumnezeu înaintea voastră.</span>
<span class="v-num v-6">6&nbsp;</span><span class="v GN45_6" data-id="GN45_6">Că iată, doi ani sunt de când foametea bântuie pe pământ, şi încă cinci ani mai sunt în care nici arătură nu va fi, nici seceriş.</span>
<span class="v-num v-7">7&nbsp;</span><span class="v GN45_7" data-id="GN45_7">Căci Dumnezeu m'a trimis înaintea voastră ca să vă păstreze vouă o rămăşiţă pe pământ şi viaţa să v'o păzească spre marea urmare .</span>
<span class="v-num v-8">8&nbsp;</span><span class="v GN45_8" data-id="GN45_8">Aşadar, nu voi m'aţi trimis aici, ci Dumnezeu; şi El m'a făcut ca un tată lui Faraon, domn peste toată casa lui şi stăpânitor peste toată ţara Egiptului.</span>
<span class="v-num v-9">9&nbsp;</span><span class="v GN45_9" data-id="GN45_9">Grăbiţi-vă dar să vă duceţi la tatăl meu şi să-i spuneţi: - Aşa zice fiul tău, Iosif: Dumnezeu m'a făcut domn peste tot Egiptul; coboară-te la mine, nu zăbovi.</span>
<span class="v-num v-10">10&nbsp;</span><span class="v GN45_10" data-id="GN45_10">Vei locui în ţinutul Goşen şi vei fi aproape de mine, tu, feciorii tăi şi fiii fiilor tăi, oile tale, vitele tale şi toate câte sunt ale tale;</span>
<span class="v-num v-11">11&nbsp;</span><span class="v GN45_11" data-id="GN45_11">acolo te voi hrăni - căci vor mai fi încă cinci ani de foamete -, ca să nu pieri tu, nici feciorii tăi, nici toate ale tale...</span>
<span class="v-num v-12">12&nbsp;</span><span class="v GN45_12" data-id="GN45_12">Iată, ochii voştri văd, ca şi ochii fratelui meu Veniamin, că gura mea este cea care vă grăieşte.</span>
<span class="v-num v-13">13&nbsp;</span><span class="v GN45_13" data-id="GN45_13">Povestiţi-i deci părintelui meu toată slava mea cea din Egipt şi tot ce-aţi văzut, şi grăbiţi-vă să-l aduceţi pe părintele meu aici!"</span>
<span class="v-num v-14">14&nbsp;</span><span class="v GN45_14" data-id="GN45_14">Şi căzând el apoi pe grumazul lui Veniamin, fratele său, a plâns; iar Veniamin a plâns şi el pe grumazul lui.</span>
<span class="v-num v-15">15&nbsp;</span><span class="v GN45_15" data-id="GN45_15">Şi i-a sărutat pe toţi fraţii săi şi a plâns asupră-le; după care şi fraţii săi au grăit cu el.</span>
<span class="v-num v-16">16&nbsp;</span><span class="v GN45_16" data-id="GN45_16">Iar vestea a pătruns în casa lui Faraon: "Au venit - se spunea - fraţii lui Iosif!" Iar Faraon şi curtenii săi s'au bucurat.</span>
<span class="v-num v-17">17&nbsp;</span><span class="v GN45_17" data-id="GN45_17">Şi a zis Faraon către Iosif: "Spune-le fraţilor tăi: - Iată ce să faceţi: Încărcaţi-vă animalele şi duceţi-vă în ţara Canaanului.</span>
<span class="v-num v-18">18&nbsp;</span><span class="v GN45_18" data-id="GN45_18">Luaţi-l pe tatăl vostru, luaţi-vă familiile, veniţi la mine şi vă voi da tot ce e mai bun din ţara Egiptului şi vă veţi hrăni cu grăsimea pământului.</span>
<span class="v-num v-19">19&nbsp;</span><span class="v GN45_19" data-id="GN45_19">Iar tu, tu dă-le această poruncă: - Iată ce să faceţi: Luaţi-vă din ţara Egiptului căruţe pentru copiii voştri şi pentru femeile voastre, luaţi-l pe părintele vostru şi veniţi.</span>
<span class="v-num v-20">20&nbsp;</span><span class="v GN45_20" data-id="GN45_20">Să nu vi se scurgă ochii după bunurile voastre, fiindcă tot ce-i mai bun în ţara Egiptului al vostru va fi".</span>
<span class="v-num v-21">21&nbsp;</span><span class="v GN45_21" data-id="GN45_21">Şi fiii lui Israel au făcut aşa. Iar Iosif le-a dat căruţe după porunca regelui Faraon; datu-le-a şi merinde pentru drum.</span>
<span class="v-num v-22">22&nbsp;</span><span class="v GN45_22" data-id="GN45_22">Apoi fiecăruia din ei i-a mai dat haine de schimb, iar lui Veniamin i-a dat şi trei sute de arginţi, precum şi cinci rânduri de haine.</span>
<span class="v-num v-23">23&nbsp;</span><span class="v GN45_23" data-id="GN45_23">Iar tatălui său i-a trimis în acelaşi fel: zece asini încărcaţi din toate bunătăţile Egiptului şi zece asine încărcate cu grâu, cu pâine şi cu merinde pentru călătoria tatălui său.</span>
<span class="v-num v-24">24&nbsp;</span><span class="v GN45_24" data-id="GN45_24">Apoi el le-a dat drumul fraţilor săi, care au plecat; iar el le-a zis: "Să nu vă sfădiţi pe cale!"</span>
<span class="v-num v-25">25&nbsp;</span><span class="v GN45_25" data-id="GN45_25">Şi dac'au plecat din Egipt, ei au sosit în ţara Canaanului, la Iacob, tatăl lor,</span>
<span class="v-num v-26">26&nbsp;</span><span class="v GN45_26" data-id="GN45_26">şi i-au adus vestea: "Fiul tău Iosif trăieşte, şi el e mai mare peste toată ţara Egiptului". Dar inima lui Iacob n'a tresărit, fiindcă el nu-i credea.</span>
<span class="v-num v-27">27&nbsp;</span><span class="v GN45_27" data-id="GN45_27">Când însă ei i-au spus toate cuvintele pe care Iosif le grăise către ei şi când a văzut el căruţele pe care Iosif le trimisese ca să-l aducă, atunci duhul lui Iacob, tatăl lor, s'a reînsufleţit:</span>
<span class="v-num v-28">28&nbsp;</span><span class="v GN45_28" data-id="GN45_28">"Ajunge! - a zis Israel -; Iosif, fiul meu, încă trăieşte! Mă duc să-l văd până nu mor!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN44.html">&lt;</a>
<a class="home" href="index.html">=</a>
<a class="next" href="GN46.html">&gt;</a>
</div></div>
</body>
</html>