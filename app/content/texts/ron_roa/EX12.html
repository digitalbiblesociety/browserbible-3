<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 12 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 12</a><a class="prev" href="EX11.html">&lt;</a>
<a class="home" href="index.html">=</a>
<a class="next" href="EX13.html">&gt;</a>
</div></div>
<div class="section chapter EX EX12 ron_roa ron " dir="ltr" lang="ro" data-id="EX12" data-nextid="EX13" data-previd="EX11">
<div class="c">12</div>
<div class="p">
<span class="v-num v-1">1&nbsp;</span><span class="v EX12_1" data-id="EX12_1">Grăit-a Domnul către Moise şi Aaron în ţara Egiptului şi le-a zis:</span>
<span class="v-num v-2">2&nbsp;</span><span class="v EX12_2" data-id="EX12_2">"Luna aceasta să fie pentru voi începutul lunilor, să fie întâia între lunile anului.</span>
<span class="v-num v-3">3&nbsp;</span><span class="v EX12_3" data-id="EX12_3">Vorbeşte deci la toată obştea fiilor lui Israel şi spune-le: - În ziua a zecea a acestei luni, fiecare cap de familie să ia câte un miel; un miel pentru fiecare casă.</span>
<span class="v-num v-4">4&nbsp;</span><span class="v EX12_4" data-id="EX12_4">Iar dacă'ntr'o casă vor fi prea puţini pentru un miel întreg, să-l ia împreună cu vecinul cel mai apropiat ca număr de suflete: fiecare să socotească anume câţi sunt de trebuinţă [ca să mănânce în întregime] un miel.</span>
<span class="v-num v-5">5&nbsp;</span><span class="v EX12_5" data-id="EX12_5">Mielul să vă fie de un an, parte bărbătească şi fără meteahnă; veţi lua fie un miel, fie un ied.</span>
<span class="v-num v-6">6&nbsp;</span><span class="v EX12_6" data-id="EX12_6">Să-l ţineţi până în ziua a paisprezecea a acestei luni , şi atunci toată adunarea obştii fiilor lui Israel să-l înjunghie spre seară .</span>
<span class="v-num v-7">7&nbsp;</span><span class="v EX12_7" data-id="EX12_7">Să ia din sângele lui şi să ungă amândoi stâlpii uşii şi pragul de sus, în casele unde-l vor mânca.</span>
<span class="v-num v-8">8&nbsp;</span><span class="v EX12_8" data-id="EX12_8">În chiar noaptea aceea să mănânce carnea, friptă la foc; s'o mănânce cu azimă şi ierburi amare.</span>
<span class="v-num v-9">9&nbsp;</span><span class="v EX12_9" data-id="EX12_9">Din el să nu mâncaţi ceva crud sau fiert în apă, ci numai fript la foc, capul cu picioarele şi măruntaiele.</span>
<span class="v-num v-10">10&nbsp;</span><span class="v EX12_10" data-id="EX12_10">Din el să nu lăsaţi nimic pe-a doua zi, os din el să nu zdrobiţi . Ceea ce va rămâne pe-a doua zi, să ardeţi în foc.</span>
<span class="v-num v-11">11&nbsp;</span><span class="v EX12_11" data-id="EX12_11">Şi iată cum să fiţi când îl mâncaţi: cu coapsele'ncinse, cu sandalele'n picioare şi cu toiagul în mână ; şi să-l mâncaţi în grabă: e Paştile Domnului.</span>
<span class="v-num v-12">12&nbsp;</span><span class="v EX12_12" data-id="EX12_12">În noaptea aceea voi trece peste ţara Egiptului; voi lovi pe tot întâi-născutul în ţara Egiptului, de la om pân'la dobitoc, şi din toţi dumnezeii Egiptenilor voi face pedeapsă , Eu, Domnul.</span>
<span class="v-num v-13">13&nbsp;</span><span class="v EX12_13" data-id="EX12_13">Sângele va fi semn pentru voi, pe casele în care vă veţi afla: Eu voi vedea sângele şi vă voi ocroti şi nu va fi'ntre voi rană nimicitoare când voi lovi ţara Egiptului.</span>
<span class="v-num v-14">14&nbsp;</span><span class="v EX12_14" data-id="EX12_14">Ziua aceasta să vă fie vouă spre pomenire şi s'o prăznuiţi ca pe o sărbătoare a Domnului, din neam în neam - ca aşezare veşnică -, aşa s'o prăznuiţi.</span>
<span class="v-num v-15">15&nbsp;</span><span class="v EX12_15" data-id="EX12_15">Timp de şapte zile să mâncaţi azime; încă din ziua'ntâia să'ndepărtaţi din casele voastre dospitura, căci cine va mânca dospit din ziua'ntâia până'n ziua a şaptea, sufletul acela va fi stârpit din Israel.</span>
<span class="v-num v-16">16&nbsp;</span><span class="v EX12_16" data-id="EX12_16">Ziua întâia se va numi sfântă, iar ziua a şaptea tot sfântă vă va fi; - în ele să nu faceţi nici o muncă slujitoare, în afara celor care-i trebuie fiecăruia spre a se hrăni - numai aceasta puteţi face.</span>
<span class="v-num v-17">17&nbsp;</span><span class="v EX12_17" data-id="EX12_17">Păziţi Sărbătoarea Azimelor , fiindcă'n ziua aceea am scos Eu armia voastră din ţara Egiptului; din neam în neam să păziţi ziua aceasta, ca aşezământ veşnic.</span>
<span class="v-num v-18">18&nbsp;</span><span class="v EX12_18" data-id="EX12_18">Începând din seara celei de a paisprezecea zi a lunii întâia şi până'n seara zilei a douăzeci şi una a aceleiaşi luni, veţi mânca azime .</span>
<span class="v-num v-19">19&nbsp;</span><span class="v EX12_19" data-id="EX12_19">Timp de şapte zile să nu se afle dospitură'n casele voastre; tot cel ce va mânca dospit, sufletul acela va fi stârpit din obştea lui Israel, fie el venetic sau moşnean al pământului.</span>
<span class="v-num v-20">20&nbsp;</span><span class="v EX12_20" data-id="EX12_20">Tot ce e dospit să nu mâncaţi; în toate aşezările voastre veţi mânca azimă".</span>
<span class="v-num v-21">21&nbsp;</span><span class="v EX12_21" data-id="EX12_21">Apoi i-a chemat Moise pe toţi bătrânii fiilor lui Israel şi le-a zis: "Duceţi-vă şi luaţi-vă miei după cum vă sunt familiile şi'njunghiaţi mielul de Paşti .</span>
<span class="v-num v-22">22&nbsp;</span><span class="v EX12_22" data-id="EX12_22">Luaţi un mănunchi de isop, muiaţi-l în sângele de lângă uşă, şi ungeţi pragul de sus şi amândoi stâlpii uşii cu sângele cel de lângă uşă; iar voi să nu ieşiţi nici unul pe uşa casei până dimineaţa.</span>
<span class="v-num v-23">23&nbsp;</span><span class="v EX12_23" data-id="EX12_23">Domnul va trece să-i lovească pe Egipteni şi va vedea sângele de pe pragul de sus şi de pe cei doi stâlpi ai uşii şi va trece Domnul pe lângă uşă şi nu-l va lăsa pe Nimicitor să intre'n casele voastre ca să lovească.</span>
<span class="v-num v-24">24&nbsp;</span><span class="v EX12_24" data-id="EX12_24">Păziţi-le pe acestea ca pe un aşezământ pentru tine şi pentru copiii tăi , din neam în neam.</span>
<span class="v-num v-25">25&nbsp;</span><span class="v EX12_25" data-id="EX12_25">Aşadar, după ce veţi intra în ţara pe care Domnul vă va da-o vouă aşa cum a zis, să păziţi rânduiala aceasta.</span>
<span class="v-num v-26">26&nbsp;</span><span class="v EX12_26" data-id="EX12_26">Şi de va fi să vă'ntrebe copiii voştri: - Ce-i cu rânduiala aceasta?,</span>
<span class="v-num v-27">27&nbsp;</span><span class="v EX12_27" data-id="EX12_27">voi să le spuneţi: - Aceasta este jertfa de Paşti pentru Domnul Cel ce'n Egipt a ocrotit casele fiilor lui Israel, când El a lovit Egiptul iar casele noastre le-a mântuit". Şi s'a plecat poporul şi s'a'nchinat.</span>
<span class="v-num v-28">28&nbsp;</span><span class="v EX12_28" data-id="EX12_28">Şi mergând fiii lui Israel, au făcut aşa cum Domnul le poruncise lui Moise şi Aaron; aşa au făcut.</span>
<span class="v-num v-29">29&nbsp;</span><span class="v EX12_29" data-id="EX12_29">Şi a fost că la miezul nopţii i-a lovit Domnul pe toţi întâi-născuţii în ţara Egiptului, de la întâi-născutul lui Faraon, care trebuia să stea pe tron, până la întâi-născutul robului din temniţă, şi pe toţi întâi-născuţii dobitoacelor.</span>
<span class="v-num v-30">30&nbsp;</span><span class="v EX12_30" data-id="EX12_30">Şi s'a sculat noaptea Faraon, toate slugile lui şi toţi Egiptenii; şi bocet mare s'a făcut în toată ţara Egiptului, că nu era casă'n care să nu fie mort.</span>
<span class="v-num v-31">31&nbsp;</span><span class="v EX12_31" data-id="EX12_31">În aceeaşi noapte i-a chemat Faraon pe Moise şi Aaron şi le-a zis: "Sculaţi-vă şi ieşiţi din mijlocul poporului meu!; şi voi, şi fiii lui Israel!; şi duceţi-vă de-i faceţi slujbă Domnului, Dumnezeului vostru, precum aţi zis!</span>
<span class="v-num v-32">32&nbsp;</span><span class="v EX12_32" data-id="EX12_32">Luaţi-vă şi turmele, şi cirezile, şi duceţi-vă!... Binecuvântaţi-mă şi pe mine!"</span>
<span class="v-num v-33">33&nbsp;</span><span class="v EX12_33" data-id="EX12_33">Egiptenii sileau acum poporul să iasă grabnic din ţară, căci ziceau: "O să pierim cu toţii!"</span>
<span class="v-num v-34">34&nbsp;</span><span class="v EX12_34" data-id="EX12_34">Poporul şi-a luat frământătura până a nu se dospi, [purtând] pe umeri coveţile învelite'n haine.</span>
<span class="v-num v-35">35&nbsp;</span><span class="v EX12_35" data-id="EX12_35">Fiii lui Israel au făcut după cuvântul lui Moise: au cerut de la Egipteni lucruri de argint şi lucruri de aur şi haine.</span>
<span class="v-num v-36">36&nbsp;</span><span class="v EX12_36" data-id="EX12_36">Domnul i-a dat poporului Său trecere în ochii Egiptenilor, iar aceştia le-au dat tot ce-au cerut; şi i-au despuiat pe Egipteni.</span>
<span class="v-num v-37">37&nbsp;</span><span class="v EX12_37" data-id="EX12_37">Fiii lui Israel au plecat din Ramses spre Sucot , ca la şase sute de mii de bărbaţi pedeştri , afară de copii.</span>
<span class="v-num v-38">38&nbsp;</span><span class="v EX12_38" data-id="EX12_38">Şi'mpreună cu ei s'a ridicat şi multă adunătură [de oameni], precum şi turme şi cirezi şi vite multe foarte.</span>
<span class="v-num v-39">39&nbsp;</span><span class="v EX12_39" data-id="EX12_39">Iar din frământătura pe care-o scoseseră din Egipt au copt în spuză azime, că ea nu se dospise; zoriţi de Egipteni, ei nu putuseră zăbovi nici măcar să-şi facă de mâncare pentru drum.</span>
<span class="v-num v-40">40&nbsp;</span><span class="v EX12_40" data-id="EX12_40">Şederea fiilor lui Israel în Egipt şi'n ţara Canaanului a fost de patru sute treizeci de ani .</span>
<span class="v-num v-41">41&nbsp;</span><span class="v EX12_41" data-id="EX12_41">Şi a fost că la capătul celor patru sute treizeci de ani, toată armia Domnului a ieşit din ţara Egiptului.</span>
<span class="v-num v-42">42&nbsp;</span><span class="v EX12_42" data-id="EX12_42">Noapte de priveghere i-a fost aceasta Domnului, ca să-i scoată pe ei din ţara Egiptului; această noapte în care Domnul a stat de veghe, pe ea o vor păzi toţi fiii lui Israel, din neam în neam.</span>
<span class="v-num v-43">43&nbsp;</span><span class="v EX12_43" data-id="EX12_43">Zis-a Domnul către Moise şi Aaron: "Iată rânduiala Paştelui: Nimeni din cei de alt neam nu va mânca din el;</span>
<span class="v-num v-44">44&nbsp;</span><span class="v EX12_44" data-id="EX12_44">dar din el va mânca tot robul cumpărat cu bani, după ce-l vei tăia'mprejur.</span>
<span class="v-num v-45">45&nbsp;</span><span class="v EX12_45" data-id="EX12_45">Străin sau simbriaş nu va mânca din el.</span>
<span class="v-num v-46">46&nbsp;</span><span class="v EX12_46" data-id="EX12_46">Să se mănânce în aceeaşi casă; din carnea lui nu vei scoate afară din casă; os dintr'însul să nu zdrobiţi.</span>
<span class="v-num v-47">47&nbsp;</span><span class="v EX12_47" data-id="EX12_47">Pe asta s'o facă toată obştea fiilor lui Israel.</span>
<span class="v-num v-48">48&nbsp;</span><span class="v EX12_48" data-id="EX12_48">Iar dacă vreun străin aşezat între voi va vrea să-I facă Domnului jertfă pascală , îi vei tăia'mprejur pe toţi ai lui, de parte bărbătească, şi numai atunci să se apropie ca să facă aceasta, şi el va fi atunci ca şi un moşnean al pământului; dar tot cel netăiat împrejur nu va mânca din el;</span>
<span class="v-num v-49">49&nbsp;</span><span class="v EX12_49" data-id="EX12_49">o singură lege va fi şi pentru băştinaş, şi pentru străinul ce se va aşeza la voi!"</span>
<span class="v-num v-50">50&nbsp;</span><span class="v EX12_50" data-id="EX12_50">Şi au făcut fiii lui Israel aşa cum Domnul le poruncise lui Moise şi Aaron; aşa au făcut.</span>
<span class="v-num v-51">51&nbsp;</span><span class="v EX12_51" data-id="EX12_51">Şi a fost că atunci, în ziua aceea, i-a scos Domnul pe fiii lui Israel din ţara Egiptului, împreună cu armia lor.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX11.html">&lt;</a>
<a class="home" href="index.html">=</a>
<a class="next" href="EX13.html">&gt;</a>
</div></div>
</body>
</html>