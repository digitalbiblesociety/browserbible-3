<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOSUA 7 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JS.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JS.html">CARTEA LUI IOSUA 7</a><a class="prev" href="JS6.html">&lt;</a>
<a class="home" href="index.html">=</a>
<a class="next" href="JS8.html">&gt;</a>
</div></div>
<div class="section chapter JS JS7 ron_roa ron " dir="ltr" lang="ro" data-id="JS7" data-nextid="JS8" data-previd="JS6">
<div class="c">7</div>
<div class="p">
<span class="v-num v-1">1&nbsp;</span><span class="v JS7_1" data-id="JS7_1">Dar fiii lui Israel au făcut o mare nelegiuire prin aceea că au luat din cele afierosite ; fiindcă Acan, fiul lui Carmi, fiul lui Zabdi, fiul lui Zerah, din seminţia lui Iuda, a luat din cele date anatemei; şi cu urgie S'a mâniat Domnul pe fiii lui Israel .</span>
<span class="v-num v-2">2&nbsp;</span><span class="v JS7_2" data-id="JS7_2">Iar Iosua a trimis din Ierihon câţiva bărbaţi la Ai , [cetate] ce se află aproape de Betel, zicându-le: "Iscodiţi Aiul!" Şi s'au suit bărbaţii şi au iscodit Aiul.</span>
<span class="v-num v-3">3&nbsp;</span><span class="v JS7_3" data-id="JS7_3">Şi s'au întors la Iosua şi i-au zis: "Să nu meargă întregul popor, ci să meargă doar ca la două sau trei mii de bărbaţi şi să ia cetatea prin împresurare; nu duce acolo tot poporul, căci [duşmanii] sunt puţini".</span>
<span class="v-num v-4">4&nbsp;</span><span class="v JS7_4" data-id="JS7_4">Şi s'au dus ca la trei mii de bărbaţi, dar ei au fugit de dinaintea bărbaţilor din Ai.</span>
<span class="v-num v-5">5&nbsp;</span><span class="v JS7_5" data-id="JS7_5">Iar bărbaţii din Ai au ucis dintre ei până pe la vreo treizeci şi şase de bărbaţi şi i-au gonit de la poartă şi i-au nimicit pe râpa dealului; iar inima poporului a slăbit şi s'a făcut ca apa.</span>
<span class="v-num v-6">6&nbsp;</span><span class="v JS7_6" data-id="JS7_6">Iar Iosua şi-a sfâşiat hainele; şi a căzut Iosua cu faţa la pământ înaintea Domnului până seara, el şi bătrânii lui Israel, şi şi-au pus cenuşă pe cap.</span>
<span class="v-num v-7">7&nbsp;</span><span class="v JS7_7" data-id="JS7_7">Şi a zis Iosua: "Doamne, mă rog: De ce robul Tău a trecut poporul acesta peste Iordan?: Ca să-l dai pe mâna Amoreilor, să ne nimicească? Mai bine am fi rămas şi ne-am fi aşezat dincolo de Iordan!</span>
<span class="v-num v-8">8&nbsp;</span><span class="v JS7_8" data-id="JS7_8">Şi ce voi grăi eu după ce Israel a dat dosul din faţa duşmanilor săi?</span>
<span class="v-num v-9">9&nbsp;</span><span class="v JS7_9" data-id="JS7_9">Că dacă vor auzi Canaaneenii şi toţi locuitorii ţării, ne vor împresura şi ne vor nimici de pe pământ; şi ce vei face Tu pentru numele Tău cel mare?"</span>
<span class="v-num v-10">10&nbsp;</span><span class="v JS7_10" data-id="JS7_10">Şi a zis Domnul către Iosua: "Ridică-te!; de ce ai căzut cu faţa la pământ?</span>
<span class="v-num v-11">11&nbsp;</span><span class="v JS7_11" data-id="JS7_11">Poporul a păcătuit şi a călcat legământul pe care Eu l-am făcut cu ei; au furat din bunurile blestemate şi le-au dus în ascunzişurile lor.</span>
<span class="v-num v-12">12&nbsp;</span><span class="v JS7_12" data-id="JS7_12">Şi fiii lui Israel nu vor fi în stare să stea în faţa vrăjmaşilor lor; ei vor da dosul de dinaintea duşmanilor lor, fiindcă ei s'au aşezat sub blestem; dacă nu veţi ridica din mijlocul vostru ceea ce e blestemat, Eu nu voi mai fi cu voi.</span>
<span class="v-num v-13">13&nbsp;</span><span class="v JS7_13" data-id="JS7_13">Scoală-te, sfinţeşte poporul şi spune-le: Sfinţiţi-vă pentru mâine!; acestea zice Domnul, Dumnezeul lui Israel: Blestemul este'ntru voi, Israele; nu veţi fi în stare să staţi în faţa vrăjmaşilor voştri până când veţi ridica din mijlocul vostru ceea ce e blestemat.</span>
<span class="v-num v-14">14&nbsp;</span><span class="v JS7_14" data-id="JS7_14">Mâine dimineaţă să vă adunaţi toţi laolaltă, din toate seminţiile; şi va fi că seminţia pe care Domnul o va arăta, voi o veţi aduce pe familii, şi familia pe care Domnul o va arăta, voi o veţi aduce pe gospodării; şi gospodăria pe care Domnul o va arăta, voi o veţi aduce om cu om;</span>
<span class="v-num v-15">15&nbsp;</span><span class="v JS7_15" data-id="JS7_15">şi omul care va fi dat pe faţă, acela va fi ars cu foc, el şi toate câte sunt ale lui, fiindcă el a călcat legământul Domnului şi a făcut nelegiuire întru Israel".</span>
<span class="v-num v-16">16&nbsp;</span><span class="v JS7_16" data-id="JS7_16">Şi s'a sculat Iosua dis-de-dimineaţă şi a adus poporul după seminţiile lui, şi seminţia lui Iuda a fost dată pe faţă.</span>
<span class="v-num v-17">17&nbsp;</span><span class="v JS7_17" data-id="JS7_17">Şi ea a fost adusă pe familii, şi a fost arătată familia lui Zerah; şi a fost adus om cu om;</span>
<span class="v-num v-18">18&nbsp;</span><span class="v JS7_18" data-id="JS7_18">şi a fost arătat Acan, fiul lui Carmi, fiul lui Zabdi, fiul lui Zerah.</span>
<span class="v-num v-19">19&nbsp;</span><span class="v JS7_19" data-id="JS7_19">Şi a zis Iosua către Acan: "Dă slavă astăzi Domnului, Dumnezeului lui Israel, şi mărturiseşte-te şi spune-mi mie ce ai făcut, şi nu-mi ascunde nimic!"</span>
<span class="v-num v-20">20&nbsp;</span><span class="v JS7_20" data-id="JS7_20">Iar Acan i-a răspuns lui Iosua şi a zis: "Adevărat, eu am păcătuit în faţa Domnului, Dumnezeului lui Israel; aşa şi aşa am făcut:</span>
<span class="v-num v-21">21&nbsp;</span><span class="v JS7_21" data-id="JS7_21">În timpul prădării am văzut o mantie brodată şi două sute de drahme de argint şi o pană de aur în greutate de cincizeci de drahme şi, poftindu-le, le-am luat şi le-am ascuns în pământ, în cortul meu; şi argintul este pus dedesubtul lor".</span>
<span class="v-num v-22">22&nbsp;</span><span class="v JS7_22" data-id="JS7_22">Atunci Iosua a trimis vestitori, iar aceia au alergat la cort, în tabără; şi pe acestea le-au aflat ascunse în cortul lui, şi argintul sub ele.</span>
<span class="v-num v-23">23&nbsp;</span><span class="v JS7_23" data-id="JS7_23">Şi le-au scos din cort şi le-au adus la Iosua şi la bătrânii lui Israel şi le-au pus înaintea Domnului.</span>
<span class="v-num v-24">24&nbsp;</span><span class="v JS7_24" data-id="JS7_24">Iar Iosua l-a luat pe Acan, fiul lui Zerah, şi argintul şi mantia şi pana de aur şi pe fiii lui şi pe fiicele lui şi boii şi asinii şi oile lui şi cortul lui şi tot ceea ce avea el; şi tot poporul era cu el; şi i-a dus la Emec-Acor.</span>
<span class="v-num v-25">25&nbsp;</span><span class="v JS7_25" data-id="JS7_25">Şi i-a zis Iosua lui Acan: "De ce ne-ai nimicit tu pe noi? Nimicească-te pe tine Domnul astăzi!" Şi'ntregul Israel l-a ucis cu pietre .</span>
<span class="v-num v-26">26&nbsp;</span><span class="v JS7_26" data-id="JS7_26">Şi au îngrămădit deasupră-i un morman de pietre; Iar Domnul Şi-a potolit aprinderea mâniei Sale. De aceea l-a numit Emec-Acor până'n ziua de astăzi.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS6.html">&lt;</a>
<a class="home" href="index.html">=</a>
<a class="next" href="JS8.html">&gt;</a>
</div></div>
</body>
</html>