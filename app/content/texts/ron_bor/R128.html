<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI PARALIPOMENA (SAU CARTEA ÎNTÂI A CRONICILOR) 28 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R1.html">Biblia Ortodoxă Română Sinodală (2006)</a><a class="location" href="R1.html">CARTEA ÎNTÂI PARALIPOMENA (SAU CARTEA ÎNTÂI A CRONICILOR) 28</a><a class="prev" href="R127.html">&lt;</a>
<a class="home" href="index.html">=</a>
<a class="next" href="R129.html">&gt;</a>
</div></div>
<div class="section chapter R1 R128 ron_bor ron " dir="ltr" lang="ro" data-id="R128" data-nextid="R129" data-previd="R127">
<div class="c">28</div>
<div class="p">
<span class="v-num v-1">1&nbsp;</span><span class="v R128_1" data-id="R128_1">Apoi a adunat David la Ierusalim pe toate căpeteniile lui Israel, pe mai marii triburilor, căpeteniile cetelor care slujeau regelui, căpeteniile peste mii, peste sute, îngrijitorii moşiilor şi turmelor regelui, pe fiii săi cu eunucii, căpeteniile oştirii şi pe toţi vitejii lui.</span>
<span class="v-num v-2">2&nbsp;</span><span class="v R128_2" data-id="R128_2">Şi sculându-se, regele David a zis: "Ascultaţi-mă, fraţilor şi poporul meu! Am avut la inima mea gând să zidesc locaş de odihnă pentru chivotul legământului Domnului şi aşternut picioarelor Dumnezeului nostru şi cele de trebuinţă pentru zidire le-am pregătit.</span>
<span class="v-num v-3">3&nbsp;</span><span class="v R128_3" data-id="R128_3">Dar Dumnezeu mi-a zis: Să nu zideşti locaş numelui Meu, pentru că tu eşti om războinic şi ai vărsat sânge.</span>
<span class="v-num v-4">4&nbsp;</span><span class="v R128_4" data-id="R128_4">Cu toate acestea m-a ales Domnul Dumnezeul lui Israel din toată casa tatălui meu, ca să fiu rege peste Israel în veci, pentru că pe Iuda l-a ales El domn, iar din casa lui Iuda a ales casa tatălui meu şi din casa tatălui meu şi dintre fiii tatălui meu a binevoit a mă pune pe mine rege peste tot Israelul;</span>
<span class="v-num v-5">5&nbsp;</span><span class="v R128_5" data-id="R128_5">Iar din toţi fiii mei - căci mulţi fii mi-a dat Domnul - a ales pe Solomon, fiul meu, să şadă pe tronul regatului Domnului, peste Israel.</span>
<span class="v-num v-6">6&nbsp;</span><span class="v R128_6" data-id="R128_6">Şi mi-a zis: Solomon, fiul tău, va zidi locaşul Meu şi curţile Mele, pentru că Mi l-am ales pe el de fiu şi Eu îi voi fi lui tată.</span>
<span class="v-num v-7">7&nbsp;</span><span class="v R128_7" data-id="R128_7">Şi voi întări domnia lui pe veci, dacă va fi tare în împlinirea poruncilor Mele şi a aşezămintelor Mele, ca până astăzi.</span>
<span class="v-num v-8">8&nbsp;</span><span class="v R128_8" data-id="R128_8">Şi acum înaintea ochilor a tot Israelul, a adunării Domnului şi în auzul Dumnezeului nostru vă grăiesc: Păziţi şi ţineţi toate poruncile Domnului Dumnezeului vostru, ca să stăpâniţi tot pământul cel bun şi să-l lăsaţi după voi moştenire copiilor voştri pe veci.</span>
<span class="v-num v-9">9&nbsp;</span><span class="v R128_9" data-id="R128_9">Şi tu, Solomon, fiul meu, cunoaşte pe Dumnezeul tatălui tău şi ii slujeşte din toată inima şi din tot sufletul, căci Domnul cercetează toate inimile şi cunoaşte toată mişcarea gândurilor. De Îl vei căuta pe El, Îl vei găsi, iar de Îl vei părăsi şi El te va părăsi.</span>
<span class="v-num v-10">10&nbsp;</span><span class="v R128_10" data-id="R128_10">Bagă de seamă însă, de vreme ce Domnul te-a ales să zideşti locaş sfinţeniei Lui, fii tare şi fă ceea ce a rânduit El".</span>
<span class="v-num v-11">11&nbsp;</span><span class="v R128_11" data-id="R128_11">Şi a dat David lui Solomon, fiul său, planul pridvorului şi al caselor lui, al cămărilor lui, al odăilor celor mari de primire, al odăilor celor mai dinăuntru de odihnă şi al casei chivotului legii.</span>
<span class="v-num v-12">12&nbsp;</span><span class="v R128_12" data-id="R128_12">A dat de asemenea planul tuturor celor ce avea el în gândul său: Planul curţii templului Domnului, al tuturor cămărilor dimprejur, al vistieriilor lucrurilor sfinte</span>
<span class="v-num v-13">13&nbsp;</span><span class="v R128_13" data-id="R128_13">Al încăperilor preoţilor şi leviţilor, al tuturor slujitorilor din templul Domnului şi al tuturor vaselor sfinte din templul Domnului,</span>
<span class="v-num v-14">14&nbsp;</span><span class="v R128_14" data-id="R128_14">Al lucrurilor de aur, cu arătarea greutăţii, al tuturor vaselor de slujbă, al tuturor lucrurilor de argint, cu arătarea greutăţii lor şi al tuturor celorlalte vase de slujbă.</span>
<span class="v-num v-15">15&nbsp;</span><span class="v R128_15" data-id="R128_15">Apoi i-a dat aurul pentru sfeşnicele şi pentru candelele de aur ale lor, cu însemnarea greutăţii fiecăruia din sfeşnice şi din candelele lui; de asemenea şi argintul pentru sfeşnicele de argint, cu însemnarea greutăţii fiecăruia din sfeşnice şi din candelele lui, potrivit cu menirea de slujbă a fiecăruia din sfeşnice;</span>
<span class="v-num v-16">16&nbsp;</span><span class="v R128_16" data-id="R128_16">Şi aurul pentru mesele pâinilor punerii înainte, cu însemnarea greutăţii fiecăreia din mesele de aur şi argintul pentru mesele de argint.</span>
<span class="v-num v-17">17&nbsp;</span><span class="v R128_17" data-id="R128_17">I-a dat aurul pentru furculiţele, castroanele şi cupele cele de aur curat şi pentru vasele de aur, cu însemnarea greutăţii fiecărui vas şi argintul pentru vasele de argint, cu însemnarea greutăţii fiecărui vas,</span>
<span class="v-num v-18">18&nbsp;</span><span class="v R128_18" data-id="R128_18">Precum şi aurul pentru jertfelnicul tămâierii, turnat din aur, cu însemnarea greutăţii. I-a dat modelul carului divin, al heruvimilor de aur, cu aripile întinse pentru acoperirea chivotului legământului Domnului.</span>
<span class="v-num v-19">19&nbsp;</span><span class="v R128_19" data-id="R128_19">"Toate acestea sunt în scrisoarea insuflată de la Domnul - a zis David - cum m-a luminat El pentru toate lucrările zidirii".</span>
<span class="v-num v-20">20&nbsp;</span><span class="v R128_20" data-id="R128_20">Apoi a zis David către fiul său Solomon: "Fii tare şi curajos şi păşeşte la lucru, nu te teme, nici te speria, căci Domnul Dumnezeu, Dumnezeul meu, este cu tine. El nu se va depărta de tine, nici nu te va părăsi, până nu vei isprăvi toată lucrarea ce se cere la templul Domnului.</span>
<span class="v-num v-21">21&nbsp;</span><span class="v R128_21" data-id="R128_21">Iată şi cetele de preoţi şi de leviţi pentru toate slujbele cele de la templul lui Dumnezeu. Ai de asemenea oameni sârguincioşi pentru orice lucru şi iscusiţi pentru orice lucrare; şi căpeteniile şi tot poporul sunt gata să împlinească toate poruncile tale".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R127.html">&lt;</a>
<a class="home" href="index.html">=</a>
<a class="next" href="R129.html">&gt;</a>
</div></div>
</body>
</html>