<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOSUA 17 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JS.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JS.html">CARTEA LUI IOSUA 17</a><a class="prev" href="JS16.html">&lt;</a>
<a class="home" href="index.html">=</a>
<a class="next" href="JS18.html">&gt;</a>
</div></div>
<div class="section chapter JS JS17 ron_roa ron " dir="ltr" lang="ron" data-id="JS17" data-nextid="JS18" data-previd="JS16">
<div class="c">17</div>
<div class="p">
<span class="v-num v-1">1&nbsp;</span><span class="v JS17_1" data-id="JS17_1">Iar hotarele seminţiei fiilor lui Manase (acesta fiind întâiul-născut al lui Iosif) i-au căzut lui Machir (acesta fiind întâiul-născut al lui Manase), tatăl lui Galaad, care fusese războinic: Galaadul şi Vasanul;</span>
<span class="v-num v-2">2&nbsp;</span><span class="v JS17_2" data-id="JS17_2">dar şi celorlalţi fii ai lui Manase, după familiile lor: fiilor lui Abiezer şi fiilor lui Helec şi fiilor lui Asriel şi fiilor lui Sichem şi fiilor lui Hefer şi fiilor lui Şemida; aceştia sunt fiii de parte bărbătească, după familiile lor.</span>
<span class="v-num v-3">3&nbsp;</span><span class="v JS17_3" data-id="JS17_3">Iar Salfaad, fiul lui Hefer, fiul lui Galaad, fiul lui Machir, fiul lui Manase, nu avea fii, ci doar fiice; iată numele fiicelor lui Salfaad: Mahla, Noa, Hogla, Milca şi Tirţa.</span>
<span class="v-num v-4">4&nbsp;</span><span class="v JS17_4" data-id="JS17_4">Acestea au venit în faţa lui Eleazar preotul şi în faţa lui Iosua şi în faţa dregătorilor şi au zis: "Prin mâna lui Moise, Dumnezeu a poruncit să ni se dea o moştenire în mijlocul fraţilor noştri". Şi li s'a dat moştenire, după porunca Domnului, între fraţii tatălui lor.</span>
<span class="v-num v-5">5&nbsp;</span><span class="v JS17_5" data-id="JS17_5">Şi sorţul lor a căzut de la Anasa şi de la Labec până la ţinuturile Galaadului şi Vasanului, care erau dincolo de Iordan;</span>
<span class="v-num v-6">6&nbsp;</span><span class="v JS17_6" data-id="JS17_6">fiindcă fiicele fiilor lui Manase au moştenit o parte în mijlocul fraţilor lor, dar ţinutul Galaadului le-a devenit moşie celorlalţi fii ai lui Manase.</span>
<span class="v-num v-7">7&nbsp;</span><span class="v JS17_7" data-id="JS17_7">Iar hotarul fiilor lui Manase pleca de la Aşer către Micmetat, care e în faţa fiilor lui Sichem, şi înainta spre hotarul lui Iamin şi Iasib, la fântâna lui Tapuah;</span>
<span class="v-num v-8">8&nbsp;</span><span class="v JS17_8" data-id="JS17_8">aceasta i-a căzut lui Manase, pe când [cetatea] Tapuah, de la hotarul lui Manase, li s'a cuvenit fiilor lui Efraim.</span>
<span class="v-num v-9">9&nbsp;</span><span class="v JS17_9" data-id="JS17_9">De aici se coboară hotarul pe valea Canei, spre latura de miazăzi a văii Ariel (acolo se află arborele de terebentină care-i aparţine lui Efraim), adică între cetatea lui Manase şi hotarul acestuia, pe partea de miazănoapte a râului, sfârşindu-se apoi în mare;</span>
<span class="v-num v-10">10&nbsp;</span><span class="v JS17_10" data-id="JS17_10">în acest fel, partea lui Efraim se află spre miazăzi, în timp ce partea lui Manase se află la miazănoapte, amândouă fiind hotărnicite de mare; aceasta din urmă se mărgineşte la miazănoapte cu Aşer, şi tot acolo, spre răsărit, cu Isahar.</span>
<span class="v-num v-11">11&nbsp;</span><span class="v JS17_11" data-id="JS17_11">În partea lui Aşer şi a lui Isahar, i se cuvin lui Manase: Bet-Şean cu satele lui, Ibleam cu satele lui, locuitorii din Dor şi din satele lui, locuitorii din Taanac şi din satele lui, locuitorii din Meghiddon şi din satele lui, precum şi a treia parte din Nefet, cu satele lui.</span>
<span class="v-num v-12">12&nbsp;</span><span class="v JS17_12" data-id="JS17_12">Dar fiii lui Manase n'au putut să nimicească aceste cetăţi, şi aşa au început Canaaneenii să locuiască în ţinutul acesta.</span>
<span class="v-num v-13">13&nbsp;</span><span class="v JS17_13" data-id="JS17_13">Şi a fost că după ce fiii lui Israel s'au întărit, ei i-au supus pe Canaaneeni, dar de omorât nu i-au omorât.</span>
<span class="v-num v-14">14&nbsp;</span><span class="v JS17_14" data-id="JS17_14">Dar fiii lui Iosif i s'au plâns lui Iosua, zicând: "De ce ne-ai dat o singură moşie şi un singur sorţ, de vreme ce noi suntem un popor numeros, aşa cum ne-a binecuvântat Dumnezeu?"</span>
<span class="v-num v-15">15&nbsp;</span><span class="v JS17_15" data-id="JS17_15">Iar Iosua le-a zis: "Dacă sunteţi popor numeros, suiţi-vă la păduri şi curăţaţi-vă locuri în ţinutul Ferezeilor şi Refaimilor, dacă muntele lui Efraim vă e strâmt!"</span>
<span class="v-num v-16">16&nbsp;</span><span class="v JS17_16" data-id="JS17_16">Dar fiii lui Iosif au zis: "Muntele lui Efraim nu ne place, din pricină că băştinaşii Canaaneeni au călărime pe sprânceană şi care de fier, atât cei din Bet-Şean şi din satele lui, cât şi cei din valea lui Izreel".</span>
<span class="v-num v-17">17&nbsp;</span><span class="v JS17_17" data-id="JS17_17">Iar Iosua a zis către fiii lui Iosif, adică lui Efraim şi lui Manase: "Dacă sunteţi popor numeros şi aveţi putere multă, atunci voi nu veţi avea moşie!;</span>
<span class="v-num v-18">18&nbsp;</span><span class="v JS17_18" data-id="JS17_18">căci a voastră va fi pădurea - căci pădure este! - şi o veţi curăţi şi a voastră va fi pân'la marginile ei; iar pe Canaaneeni îi veţi nimici: au ei călărime pe sprânceană, dar voi sunteţi mai tari decât ei!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS16.html">&lt;</a>
<a class="home" href="index.html">=</a>
<a class="next" href="JS18.html">&gt;</a>
</div></div>
</body>
</html>