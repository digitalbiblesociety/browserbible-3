<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 19 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 19</a><a class="prev" href="GN18.html">&lt;</a>
<a class="home" href="index.html">=</a>
<a class="next" href="GN20.html">&gt;</a>
</div></div>
<div class="section chapter GN GN19 ron_roa ron " dir="ltr" lang="ron" data-id="GN19" data-nextid="GN20" data-previd="GN18">
<div class="c">19</div>
<div class="p">
<span class="v-num v-1">1&nbsp;</span><span class="v GN19_1" data-id="GN19_1">Cei doi îngeri au ajuns la Sodoma spre seară; iar Lot şedea la poarta Sodomei. Şi văzându-I, Lot s'a ridicat să-I întâmpine şi s'a plecat cu faţa până la pământ</span>
<span class="v-num v-2">2&nbsp;</span><span class="v GN19_2" data-id="GN19_2">şi a zis: "Rogu-vă, Domnii mei, abateţi-Vă pe la casa robului Vostru şi rămâneţi acolo peste noapte; spălaţi-Vă picioarele, iar mâine Vă veţi scula de dimineaţă şi Vă veţi duce'n drumul Vostru". Ei însă au zis: "Nu, ci vom rămâne în uliţă" .</span>
<span class="v-num v-3">3&nbsp;</span><span class="v GN19_3" data-id="GN19_3">Dar el a stăruit atât de mult , încât Ei s'au abătut pe la el şi au intrat în casa lui. Atunci el Le-a făcut ospăţ; şi azime Le-a copt, iar Ei au mâncat.</span>
<span class="v-num v-4">4&nbsp;</span><span class="v GN19_4" data-id="GN19_4">Dar mai înainte ca Ei să se fi culcat, oamenii cetăţii - sodomiţii - de la tânăr până la bătrân, tot poporul pân'la unul, au înconjurat casa</span>
<span class="v-num v-5">5&nbsp;</span><span class="v GN19_5" data-id="GN19_5">şi l-au chemat afară pe Lot şi i-au zis: "Unde sunt bărbaţii care-au venit la tine-asupra nopţii? Adu-ni-i afară, ca să-i cunoaştem !"</span>
<span class="v-num v-6">6&nbsp;</span><span class="v GN19_6" data-id="GN19_6">Lot a ieşit la ei în faţa uşii, a închis uşa după el</span>
<span class="v-num v-7">7&nbsp;</span><span class="v GN19_7" data-id="GN19_7">şi le-a zis: "Nu, fraţilor, vă rog, nu faceţi răul!</span>
<span class="v-num v-8">8&nbsp;</span><span class="v GN19_8" data-id="GN19_8">Iată, eu am două fete care n'au cunoscut bărbat; vi le-aduc să faceţi cu ele ce vă place , numai Acelor Oameni să nu Le faceţi nimic, de vreme ce-au intrat sub acoperişul casei mele!"</span>
<span class="v-num v-9">9&nbsp;</span><span class="v GN19_9" data-id="GN19_9">Dar ei au zis către el: "Dă-te la o parte! Eşti un venetic, şi-acum faci pe judecătorul? Ţie-ţi vom face mai rău decât lor!" Şi s'au năpustit asupra lui Lot şi s'au apropiat de uşă s'o spargă.</span>
<span class="v-num v-10">10&nbsp;</span><span class="v GN19_10" data-id="GN19_10">Dar Oamenii Şi-au întins mâna, l-au tras pe Lot la Ei în casă şi au încuiat uşa;</span>
<span class="v-num v-11">11&nbsp;</span><span class="v GN19_11" data-id="GN19_11">iar pe oamenii care erau la uşa casei i-au lovit cu orbire, de la mic pân'la mare, aşa că s'au lăsat păgubaşi să mai caute uşa.</span>
<span class="v-num v-12">12&nbsp;</span><span class="v GN19_12" data-id="GN19_12">Apoi Oamenii i-au zis lui Lot: "Ai pe cineva din ai tăi aici? Pe ginerii tăi, pe fiii tăi, pe fetele tale sau pe oricine mai ai în cetate, scoate-i din locul acesta,</span>
<span class="v-num v-13">13&nbsp;</span><span class="v GN19_13" data-id="GN19_13">căci Noi avem să nimicim locul acesta, pentru că strigarea'mpotriva lor s'a suit la faţa Domnului, şi Domnul Ne-a trimis să-l pierdem".</span>
<span class="v-num v-14">14&nbsp;</span><span class="v GN19_14" data-id="GN19_14">Atunci a ieşit Lot şi a grăit cu ginerii săi, cei ce aveau să le ia pe fetele lui, şi le-a zis: "Sculaţi-vă şi ieşiţi din locul acesta, căci Domnul va să piardă cetatea". Ginerilor însă li s'a părut că el glumeşte.</span>
<span class="v-num v-15">15&nbsp;</span><span class="v GN19_15" data-id="GN19_15">Iar în revărsatul zorilor, îl zoreau îngerii pe Lot, zicând: "Scoală, ia-ţi femeia şi pe cele două fete ale tale pe care le ai [aici] şi ieşi, ca nu cumva să pieri odată cu nelegiuirile cetăţii!"</span>
<span class="v-num v-16">16&nbsp;</span><span class="v GN19_16" data-id="GN19_16">Cum însă el zăbovea, îngerii l-au apucat de mână, pe el şi pe femeia lui şi pe cele două fete ale lui, Domnul având milă de el.</span>
<span class="v-num v-17">17&nbsp;</span><span class="v GN19_17" data-id="GN19_17">Şi a fost că după ce l-au scos afară, [unul din Ei] a zis: "Scapă-ţi viaţa! Să nu te uiţi înapoia ta, nici să te opreşti în Câmpie , ci scapă la munte, ca nu cumva să fii mistuit împreună cu ei!"</span>
<span class="v-num v-18">18&nbsp;</span><span class="v GN19_18" data-id="GN19_18">Dar Lot Le-a zis: "Nu, Doamne , Te rog!</span>
<span class="v-num v-19">19&nbsp;</span><span class="v GN19_19" data-id="GN19_19">Iată că robul Tău a aflat milă'n faţa ochilor Tăi şi mare-i bunăvoinţa pe care-o ai faţă de mine, mântuindu-mi viaţa; dar nu voi putea să fug în munte, ca nu cumva să mă ajungă prăpădul şi să mor.</span>
<span class="v-num v-20">20&nbsp;</span><span class="v GN19_20" data-id="GN19_20">Iată cetatea aceasta: destul de aproape ca să fug în ea, e şi destul de neînsemnată. În ea îmi va fi scăparea. Lasă-mă să scap într'însa - aşa-i că ea nu'nseamnă mare lucru? - şi să rămân în viaţă!"</span>
<span class="v-num v-21">21&nbsp;</span><span class="v GN19_21" data-id="GN19_21">Şi i-a zis: "Iată, de dragul feţei tale îţi împlinesc şi această dorinţă: nu voi ruina cetatea de care vorbeşti.</span>
<span class="v-num v-22">22&nbsp;</span><span class="v GN19_22" data-id="GN19_22">Grăbeşte-te dar şi fugi în ea; că Eu nu pot face nimic până nu vei ajunge tu acolo". De aceea s'a şi numit cetatea aceea Ţoar.</span>
<span class="v-num v-23">23&nbsp;</span><span class="v GN19_23" data-id="GN19_23">Se ridica soarele deasupra pământului când Lot a intrat în Ţoar.</span>
<span class="v-num v-24">24&nbsp;</span><span class="v GN19_24" data-id="GN19_24">Atunci Domnul a făcut să plouă peste Sodoma şi Gomora pucioasă şi foc de la Domnul, din cer,</span>
<span class="v-num v-25">25&nbsp;</span><span class="v GN19_25" data-id="GN19_25">şi a nimicit cetăţile acestea şi toată Câmpia şi pe toţi locuitorii cetăţilor şi tot ce odrăslea din pământ.</span>
<span class="v-num v-26">26&nbsp;</span><span class="v GN19_26" data-id="GN19_26">Femeia lui [Lot] însă s'a uitat înapoi şi s'a prefăcut în stâlp de sare .</span>
<span class="v-num v-27">27&nbsp;</span><span class="v GN19_27" data-id="GN19_27">Iar dis-de-dimineaţă a alergat Avraam la locul unde stătuse'n faţa Domnului</span>
<span class="v-num v-28">28&nbsp;</span><span class="v GN19_28" data-id="GN19_28">şi, cătând spre Sodoma şi Gomora şi spre tot ţinutul Câmpiei, iată c'a văzut fumegarea pământului ridicându-se ca fumul unui cuptor.</span>
<span class="v-num v-29">29&nbsp;</span><span class="v GN19_29" data-id="GN19_29">Şi aşa a fost că, atunci când a prăpădit Dumnezeu toate cetăţile din părţile acelea, Dumnezeu Şi-a adus aminte de Avraam şi l-a scos pe Lot din mijlocul prăpădului, atunci când a prăpădit Dumnezeu cetăţile unde trăia Lot.</span>
<span class="v-num v-30">30&nbsp;</span><span class="v GN19_30" data-id="GN19_30">Iar Lot a ieşit din Ţoar şi s'a aşezat în munte, împreună cu cele două fete ale sale, căci se temea să locuiască în Ţoar; şi a locuit într'o peşteră, el şi cele două fete ale sale.</span>
<span class="v-num v-31">31&nbsp;</span><span class="v GN19_31" data-id="GN19_31">Şi cea mai mare a zis către cea mai mică: "Tatăl nostru e bătrân , iar în ţinutul acesta nu-i nimeni care să intre la noi, aşa cum se obişnuieşte'n tot pământul.</span>
<span class="v-num v-32">32&nbsp;</span><span class="v GN19_32" data-id="GN19_32">Haidem dar să-l îmbătăm pe tatăl nostru cu vin şi să ne culcăm cu el; şi astfel din tatăl nostru să ne ridicăm urmaşi".</span>
<span class="v-num v-33">33&nbsp;</span><span class="v GN19_33" data-id="GN19_33">Şi'n noaptea aceea l-au îmbătat pe tatăl lor cu vin; şi a intrat cea mai mare şi'n chiar noaptea aceea s'a culcat cu tatăl ei; dar el nu şi-a dat seama când s'a culcat ea şi când s'a sculat.</span>
<span class="v-num v-34">34&nbsp;</span><span class="v GN19_34" data-id="GN19_34">Iar a doua zi a zis cea mai mare către cea mai mică: "Iată, eu m'am culcat azi-noapte cu tatăl meu; să-l îmbătăm şi'n noaptea asta cu vin şi du-te să te culci şi tu cu el; şi astfel să ne ridicăm urmaşi din tatăl nostru!"</span>
<span class="v-num v-35">35&nbsp;</span><span class="v GN19_35" data-id="GN19_35">Şi l-au îmbătat pe tatăl lor cu vin şi'n noaptea aceea; şi a intrat şi cea mai mică şi s'a culcat cu el; dar el nu şi-a dat seama când s'a culcat ea şi când s'a sculat.</span>
<span class="v-num v-36">36&nbsp;</span><span class="v GN19_36" data-id="GN19_36">Astfel amândouă fetele lui Lot au rămas grele de la tatăl lor.</span>
<span class="v-num v-37">37&nbsp;</span><span class="v GN19_37" data-id="GN19_37">Cea mai mare a născut un fiu şi i-a pus numele Moab, zicând: "Este din tatăl meu" . Acesta e tatăl Moabiţilor, care sunt şi'n ziua de azi.</span>
<span class="v-num v-38">38&nbsp;</span><span class="v GN19_38" data-id="GN19_38">Şi a născut şi cea mai mică un fiu şi i-a pus numele Ben-Ammi, zicând: "Acesta-i fiul neamului meu" . Acesta e tatăl Amoniţilor, care sunt şi'n ziua de azi.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN18.html">&lt;</a>
<a class="home" href="index.html">=</a>
<a class="next" href="GN20.html">&gt;</a>
</div></div>
</body>
</html>