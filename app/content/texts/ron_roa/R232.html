<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 32 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 32</a><a class="prev" href="R231.html">&lt;</a>
<a class="home" href="index.html">=</a>
<a class="next" href="R233.html">&gt;</a>
</div></div>
<div class="section chapter R2 R232 ron_roa ron " dir="ltr" lang="ro" data-id="R232" data-nextid="R233" data-previd="R231">
<div class="c">32</div>
<div class="p">
<span class="v-num v-1">1&nbsp;</span><span class="v R232_1" data-id="R232_1">Iar după aceste lucruri şi după adevărul lor s'a ridicat Senaherib, regele Asirienilor, şi a venit împotriva lui Iuda şi şi-a aşezat tabăra împotriva cetăţilor întărite cu ziduri, zicându-şi să le ia pentru sine.</span>
<span class="v-num v-2">2&nbsp;</span><span class="v R232_2" data-id="R232_2">Iar Iezechia, văzând venirea lui Senaherib şi hotărârea lui de a da luptă împotriva Ierusalimului,</span>
<span class="v-num v-3">3&nbsp;</span><span class="v R232_3" data-id="R232_3">s'a sfătuit cu bătrânii săi şi cu vitejii să astupe izvoarele de apă din afara cetăţii; şi l-au ajutat;</span>
<span class="v-num v-4">4&nbsp;</span><span class="v R232_4" data-id="R232_4">şi a adunat mult popor şi a astupat izvoarele apelor şi râul care curgea prin cetate, zicând: "Nu cumva regele Asiriei să vină şi să afle apă multă şi să prindă putere".</span>
<span class="v-num v-5">5&nbsp;</span><span class="v R232_5" data-id="R232_5">Şi s'a întărit Iezechia şi a umplut la loc zidul care fusese surpat şi a zidit turnuri şi un alt zid exterior, în faţă, şi a întărit turnul cetăţii lui David şi a pregătit arme din belşug.</span>
<span class="v-num v-6">6&nbsp;</span><span class="v R232_6" data-id="R232_6">Şi a pus căpitani de război peste popor; şi s'au adunat la el în locul deschis din poarta văii, iar el le-a grăit, zicând:</span>
<span class="v-num v-7">7&nbsp;</span><span class="v R232_7" data-id="R232_7">"Întăriţi-vă şi îmbărbătaţi-vă şi să nu vă speriaţi în faţa regelui Asiriei şi în faţa tuturor neamurilor care sunt cu el, că mai mulţi sunt cu noi decât cu el;</span>
<span class="v-num v-8">8&nbsp;</span><span class="v R232_8" data-id="R232_8">cu el sunt braţe de carne, dar cu noi este Domnul, Dumnezeul nostru, ca să ne scape şi să ducă lupta noastră". Iar poporul s'a întărit cu aceste cuvinte ale lui Iezechia, regele lui Iuda.</span>
<span class="v-num v-9">9&nbsp;</span><span class="v R232_9" data-id="R232_9">După aceea, Senaherib, regele Asiriei, şi-a trimis servii la Ierusalim (în timp ce el se afla la Lachiş, împreună cu toată oastea lui); a trimis la Iezechia, regele lui Iuda, şi la întregul Iuda ce se afla în Ierusalim, zicând:</span>
<span class="v-num v-10">10&nbsp;</span><span class="v R232_10" data-id="R232_10">"Aşa grăieşte Senaherib, regele Asirienilor: - În cine vă puneţi voi nădejdea, de rămâneţi sub împresurare în Ierusalim?</span>
<span class="v-num v-11">11&nbsp;</span><span class="v R232_11" data-id="R232_11">Nu cumva Iezechia vă înşală, ca să vă dea morţii şi foamei şi setei, zicând: "Domnul, Dumnezeul nostru, ne va scăpa din mâna regelui Asiriei!"?</span>
<span class="v-num v-12">12&nbsp;</span><span class="v R232_12" data-id="R232_12">Oare nu acesta este Iezechia, cel care I-a dărâmat jertfelnicele şi locurile Lui cele înalte şi le-a zis Iudeilor şi locuitorilor Ierusalimului: "În faţa acestui jertfelnic să vă închinaţi şi deasupra lui să tămâiaţi!"?</span>
<span class="v-num v-13">13&nbsp;</span><span class="v R232_13" data-id="R232_13">Oare voi nu ştiţi ceea ce eu şi părinţii mei le-am făcut tuturor neamurilor din ţările lor? Au putut oare dumnezeii neamurilor de pe'ntreg pământul să-şi scape popoarele din mâna mea?</span>
<span class="v-num v-14">14&nbsp;</span><span class="v R232_14" data-id="R232_14">Dintre dumnezeii acestor neamuri pe care părinţii mei le-au nimicit, cine a fost în stare să-şi scape poporul din mâna mea?... Cum dar va putea Dumnezeul vostru să vă mântuiască din mâna mea?</span>
<span class="v-num v-15">15&nbsp;</span><span class="v R232_15" data-id="R232_15">Aşadar, să nu vă amăgească Iezechia şi să nu facă din voi nişte creduli; să nu-l credeţi: nici un dumnezeu al vreunui neam şi al vreunui regat nu va putea să-şi scape poporul din mâna mea, aşa cum nu l-a scăpat din mâna părinţilor mei; aşadar, nici Dumnezeul vostru nu vă va scăpa din mâna mea".</span>
<span class="v-num v-16">16&nbsp;</span><span class="v R232_16" data-id="R232_16">Şi încă alte multe au grăit servii săi împotriva Domnului Dumnezeu şi împotriva lui Iezechia, robul Său.</span>
<span class="v-num v-17">17&nbsp;</span><span class="v R232_17" data-id="R232_17">El a făcut şi o scrisoare prin care-L defăima pe Domnul, Dumnezeul lui Israel, spunând despre El: "Aşa cum dumnezeii neamurilor pământului nu şi-au scos popoarele din mâna mea, nici Dumnezeul lui Iezechia nu-Şi va scoate din mâna mea poporul".</span>
<span class="v-num v-18">18&nbsp;</span><span class="v R232_18" data-id="R232_18">Şi au strigat cu glas mare, în limba ebraică, spre poporul Ierusalimului, cel de pe zid, să le ajute şi să dărâme [zidurile], pentru ca ei să ia cetatea.</span>
<span class="v-num v-19">19&nbsp;</span><span class="v R232_19" data-id="R232_19">Ei vorbeau despre Dumnezeul Ierusalimului ca despre dumnezeii popoarelor pământului (lucruri de mâini omeneşti).</span>
<span class="v-num v-20">20&nbsp;</span><span class="v R232_20" data-id="R232_20">Atunci regele Iezechia şi profetul Isaia, fiul lui Amos, s'au rugat asupra acestora şi au strigat la cer.</span>
<span class="v-num v-21">21&nbsp;</span><span class="v R232_21" data-id="R232_21">Iar Domnul a trimis un înger şi a sfărâmat pe tot viteazul şi războinicul şi pe comandanţii şi pe căpeteniile cele mari din tabăra regelui Asiriei; acesta s'a întors plin de ruşine în ţara lui şi a intrat în capiştea dumnezeului său, iar fiii lui - cei ce ieşiseră din coapsele lui - l-au ucis cu sabia.</span>
<span class="v-num v-22">22&nbsp;</span><span class="v R232_22" data-id="R232_22">Aşa i-a mântuit Domnul pe Iezechia şi pe locuitorii Ierusalimului din mâna lui Senaherib, regele Asiriei, şi din mâna tuturor celorlalţi şi i-a apărat din toate părţile.</span>
<span class="v-num v-23">23&nbsp;</span><span class="v R232_23" data-id="R232_23">Şi mulţi Îi aduceau daruri Domnului în Ierusalim şi daruri lui Iezechia, regele lui Iuda, şi multă slavă şi-a dobândit el, după acestea, în ochii tuturor neamurilor.</span>
<span class="v-num v-24">24&nbsp;</span><span class="v R232_24" data-id="R232_24">În zilele acelea, regele Iezechia s'a îmbolnăvit de moarte şi I s'a rugat Domnului; iar El l-a ascultat şi i-a dat semn.</span>
<span class="v-num v-25">25&nbsp;</span><span class="v R232_25" data-id="R232_25">Dar Iezechia nu I-a răsplătit pe măsura darului pe care-l primise: inima lui devenise semeaţă; aşa că mânie s'a stârnit asupra sa şi a lui Iuda şi asupra Ierusalimului.</span>
<span class="v-num v-26">26&nbsp;</span><span class="v R232_26" data-id="R232_26">Cu toate acestea, de îndată ce Iezechia s'a smerit pe sine din semeţia inimii - el şi cei ce locuiau în Ierusalim -, mânia Domnului n'a venit peste ei în zilele lui Iezechia.</span>
<span class="v-num v-27">27&nbsp;</span><span class="v R232_27" data-id="R232_27">Iezechia a avut avere şi foarte multă slavă; şi-a făcut vistierii pentru aur, pentru argint, pentru pietre preţioase, ca şi pentru mirodenii; de asemenea, magazii pentru arme şi pentru vase de mare preţ</span>
<span class="v-num v-28">28&nbsp;</span><span class="v R232_28" data-id="R232_28">şi hambare pentru roadele de grâu, de vin şi de untdelemn, precum şi grajduri şi ţarcuri pentru tot felul de vite, şi stâne pentru turme;</span>
<span class="v-num v-29">29&nbsp;</span><span class="v R232_29" data-id="R232_29">şi cetăţi, pe care şi le-a zidit pentru sine, şi agonisită de oi şi de mulţi boi, că i-a dat Domnul foarte multă avuţie.</span>
<span class="v-num v-30">30&nbsp;</span><span class="v R232_30" data-id="R232_30">Acelaşi Iezechia a astupat gura de sus a apelor Ghihonului şi le-a făcut să curgă în jos prin partea de miazăzi a cetăţii lui David. Şi a propăşit Iezechia în toate lucrurile sale.</span>
<span class="v-num v-31">31&nbsp;</span><span class="v R232_31" data-id="R232_31">Cu toate acestea, atunci când trimişii mai-marilor Babilonului au venit la el să-l întrebe despre semnul ce se făcuse în ţară, Domnul l-a părăsit, ca să-l încerce, ca să cunoască ce anume avea el în inima lui.</span>
<span class="v-num v-32">32&nbsp;</span><span class="v R232_32" data-id="R232_32">Cât despre celelalte fapte ale lui Iezechia, despre bunătatea lui, iată, ele sunt scrise în Vedenia profetului Isaia, fiul lui Amos, precum şi în Cartea Regilor lui Iuda şi ai lui Israel.</span>
<span class="v-num v-33">33&nbsp;</span><span class="v R232_33" data-id="R232_33">Şi a adormit Iezechia împreună cu părinţii săi şi l-au îngropat în rândul de sus al mormintelor fiilor lui David; şi la moartea lui, slavă şi cinste i-au adus întregul Iuda şi locuitorii Ierusalimului. În locul lui a devenit rege Manase, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R231.html">&lt;</a>
<a class="home" href="index.html">=</a>
<a class="next" href="R233.html">&gt;</a>
</div></div>
</body>
</html>