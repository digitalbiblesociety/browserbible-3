<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 30 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 30</a><a class="prev" href="R229.html">&lt;</a>
<a class="home" href="index.html">=</a>
<a class="next" href="R231.html">&gt;</a>
</div></div>
<div class="section chapter R2 R230 ron_roa ron " dir="ltr" lang="ron" data-id="R230" data-nextid="R231" data-previd="R229">
<div class="c">30</div>
<div class="p">
<span class="v-num v-1">1&nbsp;</span><span class="v R230_1" data-id="R230_1">Iezechia a trimis veste la tot Israelul şi la Iuda şi a făcut scrisori către Efraim şi Manase să vină în Ierusalim la templul Domnului ca să serbeze Paştile Domnului, Dumnezeului lui Israel.</span>
<span class="v-num v-2">2&nbsp;</span><span class="v R230_2" data-id="R230_2">Regele şi dregătorii şi toată adunarea Ierusalimului s'au sfătuit să serbeze Paştile în luna a doua;</span>
<span class="v-num v-3">3&nbsp;</span><span class="v R230_3" data-id="R230_3">aceasta, pentru că nu putuseră să le serbeze la vremea lor, deoarece preoţii, câţi trebuiau, nu se curăţiseră, iar poporul nu se adunase la Ierusalim.</span>
<span class="v-num v-4">4&nbsp;</span><span class="v R230_4" data-id="R230_4">Sfatul acesta a plăcut în faţa regelui şi a adunării.</span>
<span class="v-num v-5">5&nbsp;</span><span class="v R230_5" data-id="R230_5">Şi au poruncit să se facă vestire în tot Israelul, de la Beer-Şeba la Dan, să vină să serbeze în Ierusalim Paştile Domnului, Dumnezeului lui Israel, că de multă vreme nu fuseseră serbate după cum e scris.</span>
<span class="v-num v-6">6&nbsp;</span><span class="v R230_6" data-id="R230_6">Şi, din porunca regelui, în tot Israelul şi Iuda au mers vestitori cu scrisorile de la rege şi dregători, zicând: "Voi, fiii lui Israel, întoarceţi-vă la Dumnezeul lui Avraam, al lui Isaac şi al lui Israel, întorcându-i astfel pe cei scăpaţi, pe cei ce au rămas din mâna regelui Asiriei.</span>
<span class="v-num v-7">7&nbsp;</span><span class="v R230_7" data-id="R230_7">Nu fiţi ca părinţii voştri şi ca fraţii voştri, care s'au îndepărtat de Domnul, Dumnezeul părinţilor lor, încât El i-a dat spre pustiire, aşa cum o vedeţi şi voi;</span>
<span class="v-num v-8">8&nbsp;</span><span class="v R230_8" data-id="R230_8">şi nu vă învârtoşaţi cerbicea, aşa cum au făcut părinţii voştri; daţi slavă Domnului şi intraţi în casa Lui cea sfântă, pe care El a sfinţit-o pe veci, şi slujiţi Domnului, Dumnezeului vostru, iar El va îndepărta de la voi aprinderea mâniei Sale.</span>
<span class="v-num v-9">9&nbsp;</span><span class="v R230_9" data-id="R230_9">Că dacă voi vă veţi întoarce la Domnul, fraţii voştri şi fiii voştri vor afla milă în faţa tuturor celor ce i-au dus în robie, iar El îi va întoarce în această ţară; că milostiv şi îndurat este Domnul, Dumnezeul nostru, şi nu-Şi va întoarce faţa dinspre noi dacă noi ne vom întoarce la El".</span>
<span class="v-num v-10">10&nbsp;</span><span class="v R230_10" data-id="R230_10">Aşa mergeau vestitorii din cetate în cetate, în muntele lui Efraim şi în Manase, până la Zabulon; dar aceia îi luau în bătaie de joc şi râdeau de ei.</span>
<span class="v-num v-11">11&nbsp;</span><span class="v R230_11" data-id="R230_11">Doar oamenii din seminţia lui Aşer şi câţiva din Manase şi din Zabulon s'au smerit şi au venit la Ierusalim.</span>
<span class="v-num v-12">12&nbsp;</span><span class="v R230_12" data-id="R230_12">Mâna Domnului a fost şi în Iuda să le dea inimă să vină, să facă după porunca regelui şi a dregătorilor, prin cuvântul Domnului.</span>
<span class="v-num v-13">13&nbsp;</span><span class="v R230_13" data-id="R230_13">Şi mare mulţime de popor s'a adunat la Ierusalim ca să prăznuiască sărbătoarea Azimelor, în luna a doua; o foarte mare adunare.</span>
<span class="v-num v-14">14&nbsp;</span><span class="v R230_14" data-id="R230_14">Şi s'au ridicat şi au sfărâmat altarele ce se aflau în Ierusalim şi au surpat toate altarele pe care li se ardea tămâie [dumnezeilor] celor mincinoşi şi le-au aruncat în pârâul Cedrilor.</span>
<span class="v-num v-15">15&nbsp;</span><span class="v R230_15" data-id="R230_15">Iar în cea de a paisprezecea zi a lunii a doua au înjunghiat mielul pascal, iar preoţii şi leviţii s'au căit de păcatele lor şi s'au curăţit şi au adus ardere-de-tot în templul Domnului.</span>
<span class="v-num v-16">16&nbsp;</span><span class="v R230_16" data-id="R230_16">Şi au şezut la locul lor, după rânduiala lor, aşa cum a poruncit Moise, omul lui Dumnezeu; şi preoţii primeau sângele din mâna leviţilor.</span>
<span class="v-num v-17">17&nbsp;</span><span class="v R230_17" data-id="R230_17">Şi pentru că mulţi din adunare nu erau curăţiţi, leviţii înjunghiau mielul pascal în locul celor ce nu se putuseră curăţi pentru Domnul.</span>
<span class="v-num v-18">18&nbsp;</span><span class="v R230_18" data-id="R230_18">Fiindcă cea mai mare parte din poporul lui Efraim şi al lui Manase şi al lui Isahar şi al lui Zabulon nu se curăţiseră, ci mâncaseră Paştile împotriva Scripturii. Ţinând seamă de aceasta, Iezechia s'a rugat pentru ei, zicând:</span>
<span class="v-num v-19">19&nbsp;</span><span class="v R230_19" data-id="R230_19">"Domnul-Cel-Bun să se milostivească spre orice inimă care într'adevăr Îl caută pe Domnul, Dumnezeul părinţilor ei, fără să se fi curăţit pe potriva curăţirii sfântului locaş".</span>
<span class="v-num v-20">20&nbsp;</span><span class="v R230_20" data-id="R230_20">Iar Domnul l-a ascultat pe Iezechia şi a iertat poporul.</span>
<span class="v-num v-21">21&nbsp;</span><span class="v R230_21" data-id="R230_21">Iar fiii lui Israel care se aflau în Ierusalim au prăznuit sărbătoarea Azimelor timp de şapte zile, cu bucurie mare, zilnic lăudând pe Domnul; şi preoţii şi leviţii Îi cântau Domnului din instrumente muzicale.</span>
<span class="v-num v-22">22&nbsp;</span><span class="v R230_22" data-id="R230_22">Apoi Iezechia a vorbit pe inima tuturor leviţilor şi a celor ce aveau o bună înţelegere asupra lucrurilor Domnului. Şi au isprăvit sărbătoarea Azimelor, cea de şapte zile, aducând jertfe de mântuire şi mărturisindu-se Domnului, Dumnezeului lor.</span>
<span class="v-num v-23">23&nbsp;</span><span class="v R230_23" data-id="R230_23">Atunci adunarea s'a sfătuit împreună să sărbătorească alte şapte zile; şi cu bucurie au sărbătorit alte şapte zile;</span>
<span class="v-num v-24">24&nbsp;</span><span class="v R230_24" data-id="R230_24">că Iezechia a dat pentru adunare o mie de viţei şi şapte mii de oi, iar dregătorii i-au dat poporului o mie de viţei şi zece mii de oi, precum şi o mare parte din cele afierosite preoţilor.</span>
<span class="v-num v-25">25&nbsp;</span><span class="v R230_25" data-id="R230_25">Şi s'a veselit toată adunarea, preoţii şi leviţii, şi toată obştea lui Iuda şi cei ce se aflau în Ierusalim, precum şi străinii care veniseră din ţara lui Israel, ca şi cei ce locuiau în Iuda.</span>
<span class="v-num v-26">26&nbsp;</span><span class="v R230_26" data-id="R230_26">Mare veselie s'a făcut atunci în Ierusalim, că un asemenea praznic nu se mai făcuse în Ierusalim din zilele lui Solomon, fiul lui David, regele lui Israel.</span>
<span class="v-num v-27">27&nbsp;</span><span class="v R230_27" data-id="R230_27">Apoi preoţii şi leviţii s'au ridicat şi au binecuvântat poporul; şi glasul lor a fost auzit, şi rugăciunea lor, în locaşul cel sfânt [al Domnului], Care este în cer.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R229.html">&lt;</a>
<a class="home" href="index.html">=</a>
<a class="next" href="R231.html">&gt;</a>
</div></div>
</body>
</html>