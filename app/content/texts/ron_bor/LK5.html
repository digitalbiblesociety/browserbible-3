<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>LUCA 5 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LK.html">Biblia Ortodoxă Română Sinodală (2006)</a><a class="location" href="LK.html">LUCA 5</a><a class="prev" href="LK4.html">&lt;</a>
<a class="home" href="index.html">=</a>
<a class="next" href="LK6.html">&gt;</a>
</div></div>
<div class="section chapter LK LK5 ron_bor ron " dir="ltr" lang="ro" data-id="LK5" data-nextid="LK6" data-previd="LK4">
<div class="c">5</div>
<div class="p">
<span class="v-num v-1">1&nbsp;</span><span class="v LK5_1" data-id="LK5_1">Pe când mulţimea Îl îmbulzea, ca să asculte cuvântul lui Dumnezeu, şi El şedea lângă lacul Ghenizaret,</span>
<span class="v-num v-2">2&nbsp;</span><span class="v LK5_2" data-id="LK5_2">A văzut două corăbii oprite lângă ţărm, iar pescarii, coborând din ele, spălau mrejele.</span>
<span class="v-num v-3">3&nbsp;</span><span class="v LK5_3" data-id="LK5_3">Şi urcându-Se într-una din corăbii care era a lui Simon, l-a rugat s-o depărteze puţin de la uscat. Şi şezând în corabie, învăţa, din ea, mulţimile.</span>
<span class="v-num v-4">4&nbsp;</span><span class="v LK5_4" data-id="LK5_4">Iar când a încetat de a vorbi, i-a zis lui Simon: Mână la adânc, şi lăsaţi în jos mrejele voastre, ca să pescuiţi.</span>
<span class="v-num v-5">5&nbsp;</span><span class="v LK5_5" data-id="LK5_5">Şi, răspunzând, Simon a zis: Învăţătorule, toată noaptea ne-am trudit şi nimic nu am prins, dar, după cuvântul Tău, voi arunca mrejele.</span>
<span class="v-num v-6">6&nbsp;</span><span class="v LK5_6" data-id="LK5_6">Şi făcând ei aceasta, au prins mulţime mare de peşte, că li se rupeau mrejele.</span>
<span class="v-num v-7">7&nbsp;</span><span class="v LK5_7" data-id="LK5_7">Şi au făcut semn celor care erau în cealaltă corabie, să vină să le ajute. Şi au venit şi au umplut amândouă corăbiile, încât erau gata să se afunde,</span>
<span class="v-num v-8">8&nbsp;</span><span class="v LK5_8" data-id="LK5_8">Iar Simon Petru, văzând aceasta, a căzut la genunchii lui Iisus, zicând: Ieşi de la mine, Doamne, că sunt om păcătos.</span>
<span class="v-num v-9">9&nbsp;</span><span class="v LK5_9" data-id="LK5_9">Căci spaima îl cuprinsese pe el şi pe toţi cei ce erau cu el, pentru pescuitul peştilor pe care îi prinseseră.</span>
<span class="v-num v-10">10&nbsp;</span><span class="v LK5_10" data-id="LK5_10">Tot aşa şi pe Iacov şi pe Ioan, fiii lui Zevedeu, care erau împreună cu Simon. Şi a zis Iisus către Simon: Nu te teme; de acum înainte vei fi pescar de oameni.</span>
<span class="v-num v-11">11&nbsp;</span><span class="v LK5_11" data-id="LK5_11">Şi trăgând corăbiile la ţărm, au lăsat totul şi au mers după El.</span>
<span class="v-num v-12">12&nbsp;</span><span class="v LK5_12" data-id="LK5_12">Şi pe când erau într-una din cetăţi, iată un om plin de lepră; văzând pe Iisus, a căzut cu faţa la pământ şi I s-a rugat zicând: Doamne, dacă voieşti, poţi să mă curăţeşti.</span>
<span class="v-num v-13">13&nbsp;</span><span class="v LK5_13" data-id="LK5_13">Şi întinzând El mâna, S-a atins de lepros, zicând: Voiesc, fii curăţat! Şi îndată s-a dus lepra de pe el.</span>
<span class="v-num v-14">14&nbsp;</span><span class="v LK5_14" data-id="LK5_14">Iar Iisus i-a poruncit să nu spună nimănui, ci, mergând, arată-te preotului şi, pentru curăţirea ta, du jertfa, precum a orânduit Moise, spre mărturie lor.</span>
<span class="v-num v-15">15&nbsp;</span><span class="v LK5_15" data-id="LK5_15">Dar şi mai mult străbătea vorba despre El şi mulţimi multe se adunau, ca să asculte şi să se vindece de bolile lor.</span>
<span class="v-num v-16">16&nbsp;</span><span class="v LK5_16" data-id="LK5_16">Iar El Se retrăgea în locuri pustii şi Se ruga.</span>
<span class="v-num v-17">17&nbsp;</span><span class="v LK5_17" data-id="LK5_17">Şi într-una din zile Iisus învăţa şi de faţă şedeau farisei şi învăţători ai Legii, veniţi din toate satele Galileii, din Iudeea şi din Ierusalim. Şi puterea Domnului se arăta în tămăduiri.</span>
<span class="v-num v-18">18&nbsp;</span><span class="v LK5_18" data-id="LK5_18">Şi iată nişte bărbaţi aduceau pe pat un om care era slăbănog şi căutau să-l ducă înăuntru şi să-l pună înaintea Lui;</span>
<span class="v-num v-19">19&nbsp;</span><span class="v LK5_19" data-id="LK5_19">Dar negăsind pe unde să-l ducă, din pricina mulţimii, s-au suit pe acoperiş şi, printre cărămizi, l-au lăsat cu patul în mijloc, înaintea lui Iisus.</span>
<span class="v-num v-20">20&nbsp;</span><span class="v LK5_20" data-id="LK5_20">Şi văzând credinţa lor, El le-a zis: Omule, iertate îţi sunt păcatele tale.</span>
<span class="v-num v-21">21&nbsp;</span><span class="v LK5_21" data-id="LK5_21">Iar fariseii şi cărturarii au început să cârtească, zicând: Cine este Acesta care grăieşte hule? Cine poate să ierte păcatele decât unul Dumnezeu?</span>
<span class="v-num v-22">22&nbsp;</span><span class="v LK5_22" data-id="LK5_22">Iar Iisus, cunoscând gândurile lor, răspunzând a zis către ei: Ce cugetaţi în inimile voastre?</span>
<span class="v-num v-23">23&nbsp;</span><span class="v LK5_23" data-id="LK5_23">Ce este mai uşor? A zice: Iertate sunt păcatele tale, sau a zice: Scoală şi umblă?</span>
<span class="v-num v-24">24&nbsp;</span><span class="v LK5_24" data-id="LK5_24">Iar ca să ştiţi că Fiul Omului are pe pământ putere să ierte păcatele, a zis slăbănogului: Ţie îţi zic: Scoală-te, ia patul tău şi mergi la casa ta.</span>
<span class="v-num v-25">25&nbsp;</span><span class="v LK5_25" data-id="LK5_25">Şi îndată, ridicându-se înaintea lor, luând patul pe care zăcuse, s-a dus la casa sa, slăvind pe Dumnezeu.</span>
<span class="v-num v-26">26&nbsp;</span><span class="v LK5_26" data-id="LK5_26">Şi uimire i-a cuprins pe toţi şi slăveau pe Dumnezeu şi, plini de frică, ziceau: Am văzut astăzi lucruri minunate.</span>
<span class="v-num v-27">27&nbsp;</span><span class="v LK5_27" data-id="LK5_27">Şi după aceasta a ieşit şi a văzut un vameş, cu numele Levi, care şedea la vamă, şi i-a zis: Vino după Mine.</span>
<span class="v-num v-28">28&nbsp;</span><span class="v LK5_28" data-id="LK5_28">Şi, lăsând toate, el s-a sculat şi a mers după El.</span>
<span class="v-num v-29">29&nbsp;</span><span class="v LK5_29" data-id="LK5_29">Şi I-a făcut Levi un ospăţ mare în casa sa. Şi era mulţime multă de vameşi şi de alţii care şedeau cu ei la masă.</span>
<span class="v-num v-30">30&nbsp;</span><span class="v LK5_30" data-id="LK5_30">Dar fariseii şi cărturarii lor murmurau către ucenicii Lui, zicând: De ce mâncaţi şi beţi împreună cu vameşii şi cu păcătoşii?</span>
<span class="v-num v-31">31&nbsp;</span><span class="v LK5_31" data-id="LK5_31">Şi Iisus, răspunzând, a zis către ei: N-au trebuinţă de doctor cei sănătoşi, ci cei bolnavi.</span>
<span class="v-num v-32">32&nbsp;</span><span class="v LK5_32" data-id="LK5_32">N-am venit să chem pe drepţi, ci pe păcătoşi la pocăinţă.</span>
<span class="v-num v-33">33&nbsp;</span><span class="v LK5_33" data-id="LK5_33">Iar ei au zis către El: Ucenicii lui Ioan postesc adesea şi fac rugăciuni, de asemenea şi ai fariseilor, iar ai Tăi mănâncă şi beau.</span>
<span class="v-num v-34">34&nbsp;</span><span class="v LK5_34" data-id="LK5_34">Iar Iisus a zis către ei: Puteţi, oare, să faceţi pe fiii nunţii să postească, cât timp Mirele este cu ei?</span>
<span class="v-num v-35">35&nbsp;</span><span class="v LK5_35" data-id="LK5_35">Dar vor veni zile când Mirele se va lua de la ei; atunci vor posti în acele zile.</span>
<span class="v-num v-36">36&nbsp;</span><span class="v LK5_36" data-id="LK5_36">Le-a spus lor şi o pildă: Nimeni, rupând petic de la haină nouă, nu-l pune la haină veche, altfel rupe haina cea nouă, iar peticul luat din ea nu se potriveşte la cea veche.</span>
<span class="v-num v-37">37&nbsp;</span><span class="v LK5_37" data-id="LK5_37">Şi nimeni nu pune vin nou în burdufuri vechi, altfel vinul nou va sparge burdufurile; şi se varsă şi vinul şi se strică şi burdufurile.</span>
<span class="v-num v-38">38&nbsp;</span><span class="v LK5_38" data-id="LK5_38">Ci vinul nou trebuie pus în burdufuri noi şi împreună se vor păstra.</span>
<span class="v-num v-39">39&nbsp;</span><span class="v LK5_39" data-id="LK5_39">Şi nimeni, bând vin vechi, nu voieşte de cel nou, căci zice: E mai bun cel vechi.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LK4.html">&lt;</a>
<a class="home" href="index.html">=</a>
<a class="next" href="LK6.html">&gt;</a>
</div></div>
</body>
</html>