<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 12 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K1.html">CARTEA A TREIA A REGILOR 12</a><a class="prev" href="K111.html">&lt;</a>
<a class="home" href="index.html">=</a>
<a class="next" href="K113.html">&gt;</a>
</div></div>
<div class="section chapter K1 K112 ron_roa ron " dir="ltr" lang="ro" data-id="K112" data-nextid="K113" data-previd="K111">
<div class="c">12</div>
<div class="p">
<span class="v-num v-1">1&nbsp;</span><span class="v K112_1" data-id="K112_1">Regele Roboam s'a dus la Sichem, căci la Sichem veniseră toţi Israeliţii ca să-l facă rege.</span>
<span class="v-num v-2">2&nbsp;</span><span class="v K112_2" data-id="K112_2">(Dar Ieroboam, fiul lui Nabat, a auzit de aceasta în Egipt - fiindcă în Egipt locuia după ce fugise de Solomon).</span>
<span class="v-num v-3">3&nbsp;</span><span class="v K112_3" data-id="K112_3">Poporul i-a vorbit atunci regelui Roboam, zicând:</span>
<span class="v-num v-4">4&nbsp;</span><span class="v K112_4" data-id="K112_4">"Tatăl tău ne-a îngreuiat jugul; dar tu, acum, uşurează ceva din asprele sarcini puse de tatăl tău şi ceva din jugul cel greu pe care l-a pus asupră-ne, iar noi îţi vom sluji".</span>
<span class="v-num v-5">5&nbsp;</span><span class="v K112_5" data-id="K112_5">Iar el le-a zis: "Duceţi-vă până poimâine, şi atunci reveniţi la mine". Iar ei s'au dus.</span>
<span class="v-num v-6">6&nbsp;</span><span class="v K112_6" data-id="K112_6">Atunci regele a adus aceasta înaintea bătrânilor care şedeau în faţa lui Solomon la vremea când el trăia, zicând: "Ce sfat îmi daţi, ca să pot da un răspuns acestui popor?"</span>
<span class="v-num v-7">7&nbsp;</span><span class="v K112_7" data-id="K112_7">Iar ei au grăit către el, zicând: "Dacă tu îi vei fi astăzi slujitor acestui popor şi le vei sluji şi le vei spune vorbe bune, atunci ei vor fi slujitorii tăi în toate zilele".</span>
<span class="v-num v-8">8&nbsp;</span><span class="v K112_8" data-id="K112_8">Dar el n'a ţinut seamă de sfatul pe care i l-au dat bătrânii şi s'a sfătuit cu tinerii, cu cei ce crescuseră cu el şi-i erau aproape; şi le-a zis:</span>
<span class="v-num v-9">9&nbsp;</span><span class="v K112_9" data-id="K112_9">"Ce sfat îmi daţi, ca să pot da un răspuns acestui popor care mi-a grăit, zicând: - Uşurează-ne ceva din jugul pe care tatăl tău l-a pus asupră-ne!"</span>
<span class="v-num v-10">10&nbsp;</span><span class="v K112_10" data-id="K112_10">Atunci tinerii, cei ce crescuseră împreună cu el, i-au grăit, zicând: "Iată ce vei spune poporului care ţi-a zis: - Tatăl tău ne-a îngreuiat jugul, dar tu acum uşurează-ni-l; iată ce le vei spune: - Degetul meu cel mic va fi mai gros decât mijlocul tatălui meu;</span>
<span class="v-num v-11">11&nbsp;</span><span class="v K112_11" data-id="K112_11">dacă tatăl meu v'a împovărat cu jug greu, eu vă voi face jugul şi mai greu: tatăl meu v'a bătut cu bice, dar eu vă voi bate cu scorpioni".</span>
<span class="v-num v-12">12&nbsp;</span><span class="v K112_12" data-id="K112_12">A treia zi a venit tot Israelul la regele Roboam, aşa cum le spusese însuşi regele: "Reveniţi poimâine".</span>
<span class="v-num v-13">13&nbsp;</span><span class="v K112_13" data-id="K112_13">Iar regele le-a vorbit cu asprime, nesocotind sfatul pe care i-l dăduseră bătrânii,</span>
<span class="v-num v-14">14&nbsp;</span><span class="v K112_14" data-id="K112_14">şi le-a grăit aşa cum îl sfătuiseră tinerii; şi le-a zis: "Tatăl meu v'a îngreuiat jugul, dar eu vi-l voi face şi mai greu: tatăl meu v'a bătut cu bice, dar eu vă voi bate cu scorpioni".</span>
<span class="v-num v-15">15&nbsp;</span><span class="v K112_15" data-id="K112_15">Aşa că regele n'a ascultat de popor, căci aşa fusese rânduit de la Domnul: să se adeverească ceea ce i se spusese lui Ieroboam, fiul lui Nabat, prin Ahia din Şilo.</span>
<span class="v-num v-16">16&nbsp;</span><span class="v K112_16" data-id="K112_16">Şi dacă întregul Israel a văzut că regele nu-l ascultase, atunci poporul i-a răspuns regelui, zicând:"Ce parte avem noi cu David?Noi nu avem moştenire cu fiul lui Iesei!Aleargă, Israele, la corturile tale!De-acum, o, Davide, paşte-ţi propria ta casă!...".Aşa că Israel s'a dus la corturile lui.</span>
<span class="v-num v-17">17&nbsp;</span><span class="v K112_17" data-id="K112_17">Cât despre fiii lui Israel care locuiau în cetăţile lui Iuda, peste ei a domnit Roboam.</span>
<span class="v-num v-18">18&nbsp;</span><span class="v K112_18" data-id="K112_18">Regele l-a trimis pe Adoniram, care era ispravnic peste corvezi, dar ei l-au ucis cu pietre şi el a murit. Iar regele Roboam a apucat să se urce într'un car ca să fugă la Ierusalim.</span>
<span class="v-num v-19">19&nbsp;</span><span class="v K112_19" data-id="K112_19">Aşa s'a lepădat Israel de casa lui David până'n ziua de azi.</span>
<span class="v-num v-20">20&nbsp;</span><span class="v K112_20" data-id="K112_20">Şi a fost că atunci când întregul Israel a auzit că Ieroboam se întorsese din Egipt, au trimis şi l-au chemat la adunare şi l-au făcut rege peste Israel. Şi nimeni nu i-a urmat casei lui David, în afară de [triburile lui] Iuda şi Veniamin; numai ele.</span>
<span class="v-num v-21">21&nbsp;</span><span class="v K112_21" data-id="K112_21">Iar Roboam a intrat în Ierusalim şi a adunat obştea lui Iuda şi seminţia lui Veniamin: o sută douăzeci de mii de tineri războinici, ca să se lupte împotriva casei lui Israel spre a întoarce regatul sub domnia lui Roboam, fiul lui Solomon.</span>
<span class="v-num v-22">22&nbsp;</span><span class="v K112_22" data-id="K112_22">Şi a fost cuvântul Domnului către Şemaia, omul lui Dumnezeu, zicând:</span>
<span class="v-num v-23">23&nbsp;</span><span class="v K112_23" data-id="K112_23">"Vorbeşte către Roboam, fiul lui Solomon, regele lui Iuda, şi către toată casa lui Iuda şi Veniamin, precum şi către cei rămaşi din popor , zicând:</span>
<span class="v-num v-24">24&nbsp;</span><span class="v K112_24" data-id="K112_24">"Aşa grăieşte Domnul: Să nu vă ridicaţi, nici să vă războiţi cu fraţii voştri, fiii lui Israel!; fiecare om să se întoarcă la casa lui, căci lucrul acesta e de la Mine!"" Iar ei au ascultat de cuvântul Domnului şi au încetat să se mai ridice, aşa cum le spusese Domnul. Regele Solomon a adormit laolaltă cu părinţii săi şi a fost îngropat în cetatea lui David. Iar în locul său, în Ierusalim, a domnit Roboam, fiul său; acesta avea patruzeci şi unu de ani când a început să domnească, iar domnia lui în Ierusalim a durat şaptesprezece ani. Mama lui se numea Naama, şi era fiica lui Ana, fiul lui Nahaş, regele fiilor lui Amon. El a făcut ceea ce e rău în ochii Domnului şi nu a umblat în căile lui David, părintele său. În muntele Efraim se afla un om, un rob al lui Solomon, care se numea Ieroboam; pe mama lui, femeie desfrânată, o chema Ţerua. Solomon l-a pus ispravnic peste corvezile din casa lui Iosif; el a zidit pentru Solomon cetatea Tirţa, din muntele lui Efraim. Şi avea sub el trei sute de care cu cai. Cetăţuia a zidit-o cu oamenii de corvoadă din casa lui Efraim; tot el a întărit cetatea lui David; şi se ridica peste regat. Solomon căuta să-l omoare, iar el s'a temut şi a fugit la Şişac, regele Egiptului, la care a rămas până la moartea lui Solomon. Pe când se afla încă în Egipt, Ieroboam a aflat că Solomon murise. Şi a vorbit în auzul lui Şişac, regele Egiptului, zicând: "Dă-mi drumul, şi mă voi întoarce în ţara mea". Iar Şişac i-a zis: "Cere-mi ce doreşti, iar eu îţi voi da". Atunci Şişac i-a dat-o de soţie pe Ano, sora mai mare a Tafnesei, soţia sa. Aceasta era mare între fiicele regelui şi i l-a născut lui Ieroboam pe Abia, fiul lui. Şi a zis Ieroboam către Şişac: "Lasă-mă negreşit să plec, şi mă voi duce!" Şi a plecat Ieroboam din Egipt şi a venit în ţinutul Tirţa, care era în muntele lui Efraim. Şi s'a adunat acolo toată seminţia lui Efraim, iar Ieroboam a zidit acolo ţarcuri întărite. Dar copilaşul lui Ieroboam s'a îmbolnăvit de o boală foarte grea. Şi s'a dus Ieroboam să întrebe despre copil. Şi a zis către Ano, femeia sa: "Scoală-te, du-te şi întreabă-L pe Dumnezeu despre copil, dacă el va scăpa cu viaţă din boala lui". În Şilo era un om pe care-l chema Ahia, în vârstă de şaizeci de ani; şi cuvântul Domnului era într'însul. Şi a zis Ieroboam către femeia lui: "Scoală-te şi ia în mâinile tale pâini pentru omul lui Dumnezeu, şi turte pentru copiii lui, şi struguri şi un urcior cu miere". Iar femeia s'a sculat şi a luat în mâinile ei pâini şi două turte şi struguri şi un urcior cu miere pentru Ahia. Omul însă era bătrân, cu ochii împăienjeniţi, încât nu putea să vadă. Ea s'a sculat şi a plecat din Tirţa. Şi a fost că'n timp ce ea venea în cetate la Ahia Şilonitul, Ahia i-a spus slujitorului său: "Ieşi acum s'o întâmpini pe Ano, femeia lui Ieroboam, şi-i vei spune: - Intră şi nu sta!; căci aşa grăieşte Domnul: Eu îţi trimit lucruri grozave". Şi a intrat Ano la omul lui Dumnezeu. Iar Ahia i-a zis: "De ce mi-ai adus pâini şi struguri şi turte şi un urcior cu miere? Aşa grăieşte Domnul: "Iată, tu vei pleca de la mine; şi va fi că atunci când vei fi intrat în cetate, adică în Tirţa, slujnicele tale îţi vor ieşi înainte şi-ţi vor zice: - Copilul a murit". Căci aşa grăieşte Domnul: "Iată, Eu voi nimici din Ieroboam toată partea bărbătească; cel din Ieroboam care va muri în cetate, pe acela câinii îl vor mânca; iar cel ce va muri în câmp, pe acela îl vor mânca păsările cerului; iar copilul va fi mult jelit. Vai, Doamne, că doar în el s'a găsit ceva bun care să-I placă Domnului"!" Şi dacă a auzit acestea, femeia a plecat. Şi a fost că'n timp ce ea intra în Tirţa, copilul a murit; bocete au ieşit s'o întâmpine. Ieroboam s'a dus atunci la Sichem, în muntele lui Efraim. Şi s'au adunat acolo seminţiile lui Israel. Şi a mers acolo şi Roboam, fiul lui Solomon. Şi a fost cuvântul Domnului către Şemaia Enlamitul, zicând: "Ia-ţi o haină nouă, care n'a trecut prin apă, şi rupe-o în douăsprezece bucăţi; şi dă-i-le lui Ieroboam şi spune-i: - Aşa grăieşte Domnul: "Ia-ţi pentru tine zece bucăţi, ca să te încingi!" Ieroboam le-a luat, iar Şemaia a zis: - Aşa grăieşte Domnul: "Să fii peste zece seminţii ale lui Israel!" Iar poporul a zis către Roboam, fiul lui Solomon: "Tatăl tău a pus jug greu asupra noastră şi şi-a îngreuiat bucatele de pe masă; dar uşurează-l acum de pe noi, iar noi îţi vom sluji". Atunci Roboam a zis către popor: "Aşteptaţi trei zile şi vă voi da răspunsul". Şi a zis Roboam: "Aduceţi-mi bătrânii şi mă voi sfătui cu ei despre ceea ce îi voi răspunde poporului în ziua a treia". Aşa că Roboam a vorbit în auzul lor, al celor ce fuseseră trimişi de popor. Şi au zis bătrânii poporului: "Aşa ţi-a grăit poporul". Roboam însă nu a ţinut seama de sfatul lor, fiindcă nu i-a plăcut. Şi a trimis şi i-a adunat pe cei ce crescuseră împreună cu el şi le-a grăit: "Aşa şi aşa mi-a spus poporul prin cei ce i-a trimis". Iar cei ce crescuseră împreună cu el au zis: "Aşa îi vei spune poporului: - Degetul meu cel mic e mai gros decât mijlocul tatălui meu; tatăl meu v'a biciuit cu bice, dar eu vă voi stăpâni cu scorpioni". Şi i-a plăcut lui Roboam acest cuvânt; el i-a răspuns poporului aşa cum îl sfătuiseră tinerii, aceia care crescuseră împreună cu el. Şi'ntreg poporul a vorbit ca unul, fiecare cu vecinul său şi toţi laolaltă, strigând şi zicând: "Noi nu avem parte cu David, şi nici moştenire cu fiul lui Iesei! La corturile tale, Israele, fiecare!; căci omul acesta nu-i făcut să fie căpetenie sau conducător peste noi!" Şi tot poporul s'a împrăştiat din Sichem şi s'a dus fiecare la casa lui. Iar Roboam, adunându-şi puterile, a plecat aruncându-se în unul din carele lui şi a intrat în Ierusalim. Acolo l-au urmat toată seminţia lui Iuda şi toată seminţia lui Veniamin. Şi a fost că la începutul anului i-a adunat Roboam pe toţi oamenii lui Iuda şi Veniamin şi s'a ridicat să se bată cu Ieroboam la Sichem. Şi a fost cuvântul Domnului către Şemaia, omul lui Dumnezeu, zicând: "Spune-i lui Roboam, regele lui Iuda, şi la toată casa lui Iuda şi Veniamin, precum şi celor rămaşi din popor: "Aşa grăieşte Domnul: Să nu vă ridicaţi şi nici să vă războiţi cu fraţii voştri, fiii lui Israel!; întoarceţi-vă fiecare la casa lui, căci lucrul acesta e de la Mine"". Iar ei au ascultat de cuvântul Domnului şi au încetat să se mai ridice, aşa cum le spusese Domnul.</span>
<span class="v-num v-25">25&nbsp;</span><span class="v K112_25" data-id="K112_25">Ieroboam a zidit Sichemul, în muntele lui Efraim, şi s'a aşezat în el. Şi a plecat de acolo şi a zidit Penuelul.</span>
<span class="v-num v-26">26&nbsp;</span><span class="v K112_26" data-id="K112_26">Şi a zis Ieroboam în inima lui: Iată, regatul se va întoarce acum la casa lui David.</span>
<span class="v-num v-27">27&nbsp;</span><span class="v K112_27" data-id="K112_27">Dacă poporul acesta se va urca să aducă jertfe în templul Domnului, cel din Ierusalim, atunci inima acestui popor se va întoarce la Domnul, precum şi la domnul lor Roboam, regele lui Iuda, iar pe mine mă vor ucide...</span>
<span class="v-num v-28">28&nbsp;</span><span class="v K112_28" data-id="K112_28">Atunci regele s'a sfătuit şi a făcut două juninci de aur şi a zis către popor: "Ajunge cu suitul la Ierusalim!; iată dumnezeii tăi, Israele, cei ce te-au scos din ţara Egiptului!"</span>
<span class="v-num v-29">29&nbsp;</span><span class="v K112_29" data-id="K112_29">Şi pe una a pus-o în Betel, iar pe cealaltă în Dan.</span>
<span class="v-num v-30">30&nbsp;</span><span class="v K112_30" data-id="K112_30">Fapta aceasta însă a devenit păcat: poporul mergea la una din ele, chiar până la Dan, şi a părăsit templul Domnului.</span>
<span class="v-num v-31">31&nbsp;</span><span class="v K112_31" data-id="K112_31">El a zidit capişti pe înălţimi şi a făcut preoţi din poporul de rând, care nu erau dintre fiii lui Levi.</span>
<span class="v-num v-32">32&nbsp;</span><span class="v K112_32" data-id="K112_32">Ieroboam a rânduit o sărbătoare în luna a opta, anume în cea de a cincisprezecea zi a lunii, asemenea cu sărbătoarea din ţara lui Iuda, şi s'a suit la jertfelnicul pe care-l ridicase în Betel, ca să aducă jertfe junincilor făcute de el; iar în Betel a aşezat preoţi pentru locurile înalte pe care le făcuse.</span>
<span class="v-num v-33">33&nbsp;</span><span class="v K112_33" data-id="K112_33">Şi'n cea de a cincisprezecea zi a lunii a opta, la sărbătoarea pe care şi-a urzit-o din propria sa inimă şi din care le-a făcut sărbătoare fiilor lui Israel, s'a suit la jertfelnicul pe care-l ridicase; la jertfelnic s'a suit, ca să aducă jertfe.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K111.html">&lt;</a>
<a class="home" href="index.html">=</a>
<a class="next" href="K113.html">&gt;</a>
</div></div>
</body>
</html>