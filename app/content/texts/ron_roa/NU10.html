<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>NUMERELE (A PATRA CARTE A LUI MOISE) 10 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NU.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="NU.html">NUMERELE (A PATRA CARTE A LUI MOISE) 10</a><a class="prev" href="NU9.html">&lt;</a>
<a class="home" href="index.html">=</a>
<a class="next" href="NU11.html">&gt;</a>
</div></div>
<div class="section chapter NU NU10 ron_roa ron " dir="ltr" lang="ro" data-id="NU10" data-nextid="NU11" data-previd="NU9">
<div class="c">10</div>
<div class="p">
<span class="v-num v-1">1&nbsp;</span><span class="v NU10_1" data-id="NU10_1">Şi a grăit Domnul către Moise, zicând:</span>
<span class="v-num v-2">2&nbsp;</span><span class="v NU10_2" data-id="NU10_2">"Fă-ţi două trâmbiţe de argint; din ciocan să le faci. Le vei avea pentru chemarea obştii şi pentru plecarea taberelor.</span>
<span class="v-num v-3">3&nbsp;</span><span class="v NU10_3" data-id="NU10_3">Când se va trâmbiţa din ele, toată obştea ţi se va aduna la uşa cortului mărturiei.</span>
<span class="v-num v-4">4&nbsp;</span><span class="v NU10_4" data-id="NU10_4">Dar dacă se va trâmbiţa numai din una, la tine se vor aduna toate căpeteniile, mai-marii neamurilor lui Israel.</span>
<span class="v-num v-5">5&nbsp;</span><span class="v NU10_5" data-id="NU10_5">Când veţi da semn din trâmbiţă , vor porni taberele cele dinspre răsărit.</span>
<span class="v-num v-6">6&nbsp;</span><span class="v NU10_6" data-id="NU10_6">Când veţi da al doilea semn de trâmbiţă, vor porni taberele cele dinspre miazăzi. Când veţi da al treilea semn de trâmbiţă, vor porni taberele cele dinspre apus . Iar când veţi da al patrulea semn de trâmbiţă, vor porni taberele cele dinspre miazănoapte . Aşa vor porni la drum, cu semn de trâmbiţă.</span>
<span class="v-num v-7">7&nbsp;</span><span class="v NU10_7" data-id="NU10_7">Când însă chemaţi adunarea, veţi trâmbiţa, dar nu cu semn [de plecare].</span>
<span class="v-num v-8">8&nbsp;</span><span class="v NU10_8" data-id="NU10_8">Din trâmbiţe vor suna preoţii, fiii lui Aaron; aceasta va fi vouă lege veşnică'ntru neamurile voastre.</span>
<span class="v-num v-9">9&nbsp;</span><span class="v NU10_9" data-id="NU10_9">Iar când în ţara voastră veţi ieşi la război împotriva vrăjmaşilor ce vi se'mpotrivesc, veţi da un anume semn de trâmbiţă; atunci Îşi va aduce aminte de voi Domnul, iar voi veţi fi mântuiţi de vrăjmaşii voştri.</span>
<span class="v-num v-10">10&nbsp;</span><span class="v NU10_10" data-id="NU10_10">În zilele voastre de bucurie, în sărbătorile voastre şi la'nceputurile voastre de lună veţi trâmbiţa din trâmbiţe la arderile-voastre-de-tot şi la jertfele voastre de mulţumire, şi prin aceasta veţi fi pomeniţi în faţa Dumnezeului vostru. Eu sunt Domnul, Dumnezeul vostru".</span>
<span class="v-num v-11">11&nbsp;</span><span class="v NU10_11" data-id="NU10_11">În anul al doilea, în luna a doua, în douăzeci ale lunii, s'a ridicat norul de deasupra cortului mărturiei.</span>
<span class="v-num v-12">12&nbsp;</span><span class="v NU10_12" data-id="NU10_12">Şi au plecat fiii lui Israel din pustia Sinai, cu toate ale lor, şi norul s'a oprit în pustia Paran .</span>
<span class="v-num v-13">13&nbsp;</span><span class="v NU10_13" data-id="NU10_13">Aceasta a fost întâia plecare după porunca lui Dumnezeu dată prin Moise.</span>
<span class="v-num v-14">14&nbsp;</span><span class="v NU10_14" data-id="NU10_14">Întâi au pornit rândurile din tabăra fiilor lui Iuda, cu armiile lor; peste armiile lor era Naason, fiul lui Aminadab.</span>
<span class="v-num v-15">15&nbsp;</span><span class="v NU10_15" data-id="NU10_15">Peste armiile seminţiei lui Isahar era Natanael, fiul lui Ţuar;</span>
<span class="v-num v-16">16&nbsp;</span><span class="v NU10_16" data-id="NU10_16">iar peste armiile seminţiei fiilor lui Zabulon era Eliab, fiul lui Helon.</span>
<span class="v-num v-17">17&nbsp;</span><span class="v NU10_17" data-id="NU10_17">Cortul a fost apoi desfăcut şi au plecat fiii lui Gherşon şi fiii lui Merari, purtătorii cortului.</span>
<span class="v-num v-18">18&nbsp;</span><span class="v NU10_18" data-id="NU10_18">După aceea au pornit rândurile din tabăra lui Ruben cu armiile lor; peste armiile lor era Eliţur, fiul lui Şedeur;</span>
<span class="v-num v-19">19&nbsp;</span><span class="v NU10_19" data-id="NU10_19">peste armiile seminţiei lui Simeon era Şelumiel, fiul lui Ţurişadai;</span>
<span class="v-num v-20">20&nbsp;</span><span class="v NU10_20" data-id="NU10_20">iar peste armiile seminţiei fiilor lui Gad era Eliasaf, fiul lui Raguel.</span>
<span class="v-num v-21">21&nbsp;</span><span class="v NU10_21" data-id="NU10_21">După aceea au plecat fiii lui Cahat, cei ce duceau lucrurile sfinte ; cortul trebuia să fie aşezat înainte de sosirea lor.</span>
<span class="v-num v-22">22&nbsp;</span><span class="v NU10_22" data-id="NU10_22">Apoi au pornit rândurile din tabăra fiilor lui Efraim cu armiile lor; peste armiile lor era Elişama, fiul lui Amihud.</span>
<span class="v-num v-23">23&nbsp;</span><span class="v NU10_23" data-id="NU10_23">Peste armiile fiilor lui Manase era Gamaliel, fiul lui Pedaţur;</span>
<span class="v-num v-24">24&nbsp;</span><span class="v NU10_24" data-id="NU10_24">iar peste armiile fiilor lui Veniamin era Abidan, fiul lui Ghedeon.</span>
<span class="v-num v-25">25&nbsp;</span><span class="v NU10_25" data-id="NU10_25">În urma tuturor au pornit rândurile din tabăra fiilor lui Dan cu armiile lor; peste armiile lor era Ahiezer, fiul lui Amişadai;</span>
<span class="v-num v-26">26&nbsp;</span><span class="v NU10_26" data-id="NU10_26">peste armiile fiilor lui Aşer era Paghiel, fiul lui Ocran;</span>
<span class="v-num v-27">27&nbsp;</span><span class="v NU10_27" data-id="NU10_27">iar peste armiile fiilor lui Neftali era Ahira, fiul lui Enan.</span>
<span class="v-num v-28">28&nbsp;</span><span class="v NU10_28" data-id="NU10_28">Acestea sunt oştile fiilor lui Israel la vremea când au pornit la drum cu armiile lor.</span>
<span class="v-num v-29">29&nbsp;</span><span class="v NU10_29" data-id="NU10_29">Şi a zis Moise către Hobab, fiul lui Raguel, madianitul, socrul lui Moise: "Noi plecăm spre locul acela despre care Domnul a zis: - Pe acesta vouă vi-l voi da!... Vino cu noi şi-ţi vom face bine, căci Domnul pe cele bune le-a grăit despre Israel".</span>
<span class="v-num v-30">30&nbsp;</span><span class="v NU10_30" data-id="NU10_30">Iar acela i-a zis: "De aici nu plec decât în ţara mea şi la neamul meu".</span>
<span class="v-num v-31">31&nbsp;</span><span class="v NU10_31" data-id="NU10_31">Dar [Moise] a zis: "Nu ne lăsa!; tu cu noi ai fost în pustie şi'ntre noi se cade să'mbătrâneşti .</span>
<span class="v-num v-32">32&nbsp;</span><span class="v NU10_32" data-id="NU10_32">Dacă mergi cu noi, binele pe care ni-l va face nouă Domnul ţi-l vom face şi noi ţie".</span>
<span class="v-num v-33">33&nbsp;</span><span class="v NU10_33" data-id="NU10_33">Plecând ei de la muntele Domnului, au mers cale de trei zile; iar chivotul legământului Domnului mergea înaintea lor cale de trei zile, ca să le caute loc de odihnă.</span>
<span class="v-num v-34">34&nbsp;</span><span class="v NU10_34" data-id="NU10_34">Când se ridica chivotul, Moise zicea:"Scoală-Te, Doamne, ca să se risipească vrăjmaşii Tăi şi să fugă de la faţa Ta toţi cei ce Te urăsc pe Tine!"</span>
<span class="v-num v-35">35&nbsp;</span><span class="v NU10_35" data-id="NU10_35">Iar când se oprea, el zicea:"Întoarce-Te, Doamne, spre mulţimea miilor lui Israel!"</span>
<span class="v-num v-36">36&nbsp;</span><span class="v NU10_36" data-id="NU10_36">Şi norul Domnului îi umbrea ziua, oridecâteori plecau din locul de popas .</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NU9.html">&lt;</a>
<a class="home" href="index.html">=</a>
<a class="next" href="NU11.html">&gt;</a>
</div></div>
</body>
</html>