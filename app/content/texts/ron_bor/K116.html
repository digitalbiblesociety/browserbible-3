<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 16 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">Biblia Ortodoxă Română Sinodală (2006)</a><a class="location" href="K1.html">CARTEA A TREIA A REGILOR 16</a><a class="prev" href="K115.html">&lt;</a>
<a class="home" href="index.html">=</a>
<a class="next" href="K117.html">&gt;</a>
</div></div>
<div class="section chapter K1 K116 ron_bor ron " dir="ltr" lang="ron" data-id="K116" data-nextid="K117" data-previd="K115">
<div class="c">16</div>
<div class="p">
<span class="v-num v-1">1&nbsp;</span><span class="v K116_1" data-id="K116_1">Atunci a fost cuvântul Domnului către Iehu, fiul lui Hanani, pentru Baeşa, zicând:</span>
<span class="v-num v-2">2&nbsp;</span><span class="v K116_2" data-id="K116_2">"Pentru că Eu te-am scuturat de ţărână şi te-am făcut domn peste poporul Meu Israel, iar tu ai umblat pe drumul lui Ieroboam şi ai dus pe poporul Meu Israelit la păcat, ca să Mă mânii cu păcatele lor,</span>
<span class="v-num v-3">3&nbsp;</span><span class="v K116_3" data-id="K116_3">Iată, Eu voi dărâma de tot casa lui Baeşa şi casa urmaşilor lui şi voi face cu casa ta ce am făcut cu casa lui Ieroboam, fiul lui Nabat;</span>
<span class="v-num v-4">4&nbsp;</span><span class="v K116_4" data-id="K116_4">Cine va muri din neamul lui Baeşa în cetate, pe acela câinii îl vor mânca, iar cine va muri în câmp, pe acela păsările cerului îl vor mânca".</span>
<span class="v-num v-5">5&nbsp;</span><span class="v K116_5" data-id="K116_5">Celelalte fapte ale lui Baeşa, tot ce a făcut el şi războaiele lui, sunt scrise în cronica regilor lui Israel.</span>
<span class="v-num v-6">6&nbsp;</span><span class="v K116_6" data-id="K116_6">Şi a adormit cu părinţii săi şi a fost înmormântat Baeşa în Tiria. În locul lui s-a făcut rege Ela, fiul său.</span>
<span class="v-num v-7">7&nbsp;</span><span class="v K116_7" data-id="K116_7">Dar despre Baeşa, despre casa lui şi despre tot răul ce l-a făcut înaintea ochilor Domnului, mâniindu-L cu faptele mâinilor sale şi urmând casei lui Ieroboam, pentru care acesta a şi fost stârpit, fusese cuvântul Domnului prin Iehu, fiul lui Hanani.</span>
<span class="v-num v-8">8&nbsp;</span><span class="v K116_8" data-id="K116_8">Ela, fiul lui Baeşa, a început să domnească peste Israel în Tirţa, în anul al douăzeci şi şaselea al lui Asa, regele Iudei, şi a domnit doi ani.</span>
<span class="v-num v-9">9&nbsp;</span><span class="v K116_9" data-id="K116_9">Împotriva lui a uneltit robul său Zimri, care era mai mare peste jumătate din carele de război.</span>
<span class="v-num v-10">10&nbsp;</span><span class="v K116_10" data-id="K116_10">Când a băut acesta de s-a îmbătat la Tirţa, în casa lui Arţa, mai marele curţii din Tirţa, atunci a intrat Zimri, l-a lovit şi l-a omorât, în anul al douăzeci şi şaptelea al lui Asa, regele Iudei, şi s-a făcut rege în locul lui.</span>
<span class="v-num v-11">11&nbsp;</span><span class="v K116_11" data-id="K116_11">Acesta, cum s-a făcut rege şi s-a aşezat pe tronul lui, a stârpit toată casa lui Baeşa, nelăsând nici picior de bărbat, nici din rudele lui, nici din prietenii lui.</span>
<span class="v-num v-12">12&nbsp;</span><span class="v K116_12" data-id="K116_12">Şi a stârpit Zimri toată casa lui Baeşa, după cuvântul Domnului grăit pentru Baeşa, prin Iehu proorocul,</span>
<span class="v-num v-13">13&nbsp;</span><span class="v K116_13" data-id="K116_13">Pentru toate fărădelegile lui Baeşa şi pentru cele ale lui Ela, fiul său, pe care le-a săvârşit, făcând pe Israel să păcătuiască, şi mâniind cu idolii lor pe Domnul Dumnezeul lui Israel.</span>
<span class="v-num v-14">14&nbsp;</span><span class="v K116_14" data-id="K116_14">Celelalte fapte ale lui Ela, tot ce a făcut el sunt scrise în cronica regilor lui Israel.</span>
<span class="v-num v-15">15&nbsp;</span><span class="v K116_15" data-id="K116_15">Zimri s-a făcut rege în anul al douăzeci şi şaptelea al lui Asa, regele Iudei, şi a domnit şapte zile în Tiria, când poporul se găsea în tabere la Ghibeton, cetatea Filistenilor.</span>
<span class="v-num v-16">16&nbsp;</span><span class="v K116_16" data-id="K116_16">Când poporul care se găsea în tabere a auzit că Zimri a uneltit şi a omorât pe rege, toţi Israeliţii au ales şi ei rege pe Omri, mai-marele oştirii lui Israel, tot în aceeaşi zi, în tabără.</span>
<span class="v-num v-17">17&nbsp;</span><span class="v K116_17" data-id="K116_17">Şi a plecat Omri cu toţi Israeliţii de la Ghibeton, împresurând Tiria.</span>
<span class="v-num v-18">18&nbsp;</span><span class="v K116_18" data-id="K116_18">Când a auzit Zimri că cetatea este luată, s-a dus în odaia din fund a casei domneşti şi a dat foc casei domneşti, în care era, şi a pierit</span>
<span class="v-num v-19">19&nbsp;</span><span class="v K116_19" data-id="K116_19">În păcatele sale, căci săvârşise fapte rele înaintea ochilor Domnului, umblând pe calea lui Ieroboam şi în fărădelegile lui, pe care acela le făptuise şi cu care a dus pe Israel la păcat.</span>
<span class="v-num v-20">20&nbsp;</span><span class="v K116_20" data-id="K116_20">Celelalte fapte ale lui Zimri şi uneltirile lui pe care le-a urzit sunt scrise în cronica regilor lui Israel.</span>
<span class="v-num v-21">21&nbsp;</span><span class="v K116_21" data-id="K116_21">Atunci s-a împărţit poporul lui Israel în două: jumătate de popor era pentru Tibni, fiul lui Ghinat, ca să-l facă rege şi jumătate pentru Omri.</span>
<span class="v-num v-22">22&nbsp;</span><span class="v K116_22" data-id="K116_22">Şi cei care urmau pe Omri au biruit pe cei care urmau pe Tibni, fiul lui Ghinat. Şi a murit Tibni şi Ioram, fratele lui, tot în acel timp; în locul lui Tibni s-a făcut rege Omri.</span>
<span class="v-num v-23">23&nbsp;</span><span class="v K116_23" data-id="K116_23">Omri a început să domnească peste Israel în anul treizeci şi unu al lui Asa, regele Iudei; şi a domnit doisprezece ani. Şase ani a stat în Tirţa.</span>
<span class="v-num v-24">24&nbsp;</span><span class="v K116_24" data-id="K116_24">Şi a cumpărat Omri muntele Samariei de la Şemer, cu doi talanţi de argint şi a zidit pe acest munte o cetate şi a numit cetatea pe care o zidise Samaria, după numele lui Şemer, stăpânul muntelui Samariei.</span>
<span class="v-num v-25">25&nbsp;</span><span class="v K116_25" data-id="K116_25">Omri a săvârşit fapte rele înaintea ochilor Domnului şi a fost mai nelegiuit decât toţi cei dinaintea lui.</span>
<span class="v-num v-26">26&nbsp;</span><span class="v K116_26" data-id="K116_26">El a umblat în totul pe căile lui Ieroboam, fiul lui Nabat şi întru fărădelegile eu care acesta a dus pe Israel la păcat, mâniind pe Domnul Dumnezeul lui Israel cu idolii lor.</span>
<span class="v-num v-27">27&nbsp;</span><span class="v K116_27" data-id="K116_27">Celelalte fapte ale lui Omri, pe care le-a făcut şi vitejia în războaie sunt scrise în cronica regilor lui Israel.</span>
<span class="v-num v-28">28&nbsp;</span><span class="v K116_28" data-id="K116_28">Şi a adormit Omri cu părinţii lui şi a fost înmormântat în Samaria. În locul lui s-a făcut rege Ahab, fiul său.</span>
<span class="v-num v-29">29&nbsp;</span><span class="v K116_29" data-id="K116_29">Ahab, fiul lui Omri, a început să domnească peste Israel în anul al treizeci şi optulea al lui Asa, regele lui Iuda; şi a domnit Ahab, fiul lui Omri, peste Israel în Samaria douăzeci şi doi de ani.</span>
<span class="v-num v-30">30&nbsp;</span><span class="v K116_30" data-id="K116_30">Şi a săvârşit Ahab, fiul lui Omri, fapte rele înaintea ochilor Domnului, mai mult decât toţi cei ce au fost înaintea lui.</span>
<span class="v-num v-31">31&nbsp;</span><span class="v K116_31" data-id="K116_31">Căci nu i-a fost de ajuns să cadă numai în păcatele lui Ieroboam, fiul lui Nabat; ci dacă şi-a luat de femeie pe Izabela, fiica lui Etbaal, regele Sidonului, a început să slujească lui Baal şi să i se închine.</span>
<span class="v-num v-32">32&nbsp;</span><span class="v K116_32" data-id="K116_32">Şi a ridicat pentru Baal un jertfelnic în templul lui Baal, pe care îl zidise în Samaria.</span>
<span class="v-num v-33">33&nbsp;</span><span class="v K116_33" data-id="K116_33">A făcut Ahab şi o Aşeră (stâlp făcut din lemn, sfinţit în cinstea zeiţei Astarte), încât Ahab, mai mult decât toţi regii lui Israel, care au fost înaintea lui, a săvârşit fărădelegi, prin care a mâniat pe Domnul Dumnezeul lui Israel şi şi-a pierdut suflatul său.</span>
<span class="v-num v-34">34&nbsp;</span><span class="v K116_34" data-id="K116_34">În zilele lui, Hiel din Betel a zidit Ierihonul; temelia a pus-o pe mormântul lui Abiram, întâiul născut al lui, iar porţile le-a pus pe mormântul lui Segub, feciorul cel mai mic al lui, după cuvântul Domnului pe care-l grăise prin Iosua, fiul lui Navi.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K115.html">&lt;</a>
<a class="home" href="index.html">=</a>
<a class="next" href="K117.html">&gt;</a>
</div></div>
</body>
</html>