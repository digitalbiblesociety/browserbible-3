<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>ECCLESIASTUL 3 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EC.html">Biblia Ortodoxă Română Sinodală (2006)</a><a class="location" href="EC.html">ECCLESIASTUL 3</a><a class="prev" href="EC2.html">&lt;</a>
<a class="home" href="index.html">=</a>
<a class="next" href="EC4.html">&gt;</a>
</div></div>
<div class="section chapter EC EC3 ron_bor ron " dir="ltr" lang="ron" data-id="EC3" data-nextid="EC4" data-previd="EC2">
<div class="c">3</div>
<div class="p">
<span class="v-num v-1">1&nbsp;</span><span class="v EC3_1" data-id="EC3_1">Pentru orice lucru este o clipă prielnică şi vreme pentru orice îndeletnicire de sub cer.</span>
<span class="v-num v-2">2&nbsp;</span><span class="v EC3_2" data-id="EC3_2">Vreme este să te naşti şi vreme să mori; vreme este să sădeşti şi vreme să smulgi ceea ce ai sădit.</span>
<span class="v-num v-3">3&nbsp;</span><span class="v EC3_3" data-id="EC3_3">Vreme este să răneşti şi vreme să tămăduieşti; vreme este să dărâmi şi vreme să zideşti.</span>
<span class="v-num v-4">4&nbsp;</span><span class="v EC3_4" data-id="EC3_4">Vreme este să plângi şi vreme să râzi; vreme este să jeleşti şi vreme să dănţuieşti.</span>
<span class="v-num v-5">5&nbsp;</span><span class="v EC3_5" data-id="EC3_5">Vreme este să arunci pietre şi vreme să le strângi; vreme este să îmbrăţişezi şi vreme este să fugi de îmbrăţişare.</span>
<span class="v-num v-6">6&nbsp;</span><span class="v EC3_6" data-id="EC3_6">Vreme este să agoniseşti şi vreme să prăpădeşti; vreme este să păstrezi şi vreme să arunci.</span>
<span class="v-num v-7">7&nbsp;</span><span class="v EC3_7" data-id="EC3_7">Vreme este să rupi şi vreme să coşi; vreme este să taci şi vreme să grăieşti.</span>
<span class="v-num v-8">8&nbsp;</span><span class="v EC3_8" data-id="EC3_8">Vreme este să iubeşti şi vreme să urăşti. Este vreme de război şi vreme de pace.</span>
<span class="v-num v-9">9&nbsp;</span><span class="v EC3_9" data-id="EC3_9">Care este folosul celui ce lucrează întru osteneala pe care o ia asupră-şi?</span>
<span class="v-num v-10">10&nbsp;</span><span class="v EC3_10" data-id="EC3_10">Am văzut zbuciumul pe care l-a dat Dumnezeu fiilor oamenilor, ca să se zbuciume.</span>
<span class="v-num v-11">11&nbsp;</span><span class="v EC3_11" data-id="EC3_11">Toate le-a făcut Dumnezeu frumoase şi la timpul lor; El a pus în inima lor şi veşnicia, dar fără ca omul să poată înţelege lucrarea pe care o face Dumnezeu, de la început până la sfârşit.</span>
<span class="v-num v-12">12&nbsp;</span><span class="v EC3_12" data-id="EC3_12">Atunci mi-am dat cu socoteala că nu este fericire decât să te bucuri şi să trăieşti bine în timpul vieţii tale.</span>
<span class="v-num v-13">13&nbsp;</span><span class="v EC3_13" data-id="EC3_13">Drept aceea dacă un om mănâncă şi bea şi trăieşte bine de pe urma muncii lui, acesta este un dar de la Dumnezeu.</span>
<span class="v-num v-14">14&nbsp;</span><span class="v EC3_14" data-id="EC3_14">Atunci mi-am dat seama că tot ceea ce a făcut Dumnezeu va ţine în veac de veac şi nimic nu se poate adăuga, nici nu se poate micşora şi că Dumnezeu lucrează aşa ca să ne temem de faţa Lui.</span>
<span class="v-num v-15">15&nbsp;</span><span class="v EC3_15" data-id="EC3_15">Ceea ce este a mai fost şi ceea ce va mai fi a fost în alte vremuri; şi Dumnezeu cheamă iarăşi aceea ce a lăsat să treacă.</span>
<span class="v-num v-16">16&nbsp;</span><span class="v EC3_16" data-id="EC3_16">Dar am mai văzut sub soare că în locul dreptăţii este fărădelegea şi în locul celui cucernic, cel nelegiuit.</span>
<span class="v-num v-17">17&nbsp;</span><span class="v EC3_17" data-id="EC3_17">Şi am gândit în inima mea: "Dumnezeu va judeca pe cel drept ca şi pe cel nelegiuit", căci este vreme pentru orice punere la cale şi pentru orice faptă.</span>
<span class="v-num v-18">18&nbsp;</span><span class="v EC3_18" data-id="EC3_18">şi am zis iar în inima mea despre fiii oamenilor: "Dumnezeu a orânduit să-i încerce, ca ei să-şi dea seama că nu sunt decât dobitoace".</span>
<span class="v-num v-19">19&nbsp;</span><span class="v EC3_19" data-id="EC3_19">Căci soarta omului şi soarta dobitocului este aceeaşi: precum moare unul, moare şi celălalt şi toţi au un singur duh de viată, iar omul nu are nimic mai mult decât dobitocul. Şi totul este deşertăciune!</span>
<span class="v-num v-20">20&nbsp;</span><span class="v EC3_20" data-id="EC3_20">Amândoi merg în acelaşi loc: amândoi au ieşit din pulbere şi amândoi în pulbere se întorc.</span>
<span class="v-num v-21">21&nbsp;</span><span class="v EC3_21" data-id="EC3_21">Cine ştie dacă duhul omului se urcă în sus şi duhul dobitocului se coboară în jos către pământ?</span>
<span class="v-num v-22">22&nbsp;</span><span class="v EC3_22" data-id="EC3_22">Şi mi-am dat seama că nimic nu este mai de preţ pentru om decât să se bucure de lucrurile sale, că aceasta este partea lui, fiindcă cine îi va da lui putere să mai vadă ceea ce se va întâmpla în urma lui?</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EC2.html">&lt;</a>
<a class="home" href="index.html">=</a>
<a class="next" href="EC4.html">&gt;</a>
</div></div>
</body>
</html>