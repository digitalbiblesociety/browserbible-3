<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>NUMERELE (A PATRA CARTE A LUI MOISE) 18 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NU.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="NU.html">NUMERELE (A PATRA CARTE A LUI MOISE) 18</a><a class="prev" href="NU17.html">&lt;</a>
<a class="home" href="index.html">=</a>
<a class="next" href="NU19.html">&gt;</a>
</div></div>
<div class="section chapter NU NU18 ron_roa ron " dir="ltr" lang="ro" data-id="NU18" data-nextid="NU19" data-previd="NU17">
<div class="c">18</div>
<div class="p">
<span class="v-num v-1">1&nbsp;</span><span class="v NU18_1" data-id="NU18_1">Zis-a Domnul către Aaron: "Tu şi fiii tăi, şi'mpreună cu tine casa tatălui tău , voi veţi purta păcatele cele'mpotriva sfântului locaş; tu şi fiii tăi veţi purta păcatele cele'mpotriva preoţiei voastre .</span>
<span class="v-num v-2">2&nbsp;</span><span class="v NU18_2" data-id="NU18_2">Apropie-ţi pe fraţii tăi, ramura lui Levi, seminţia tatălui tău, ca să fie pe lângă tine şi să te ajute când tu şi'mpreună cu tine fiii tăi veţi fi înaintea cortului mărturiei.</span>
<span class="v-num v-3">3&nbsp;</span><span class="v NU18_3" data-id="NU18_3">Ei îşi vor lua asupră-le cele rânduite pentru tine şi cele rânduite pentru cort; nu se vor apropia însă nici de lucrurile cele sfinte şi nici de jertfelnic, ca să nu moară, ei şi voi împreună cu ei.</span>
<span class="v-num v-4">4&nbsp;</span><span class="v NU18_4" data-id="NU18_4">Ei vor fi deci pe lângă tine şi vor avea în seamă cele rânduite pentru cortul mărturiei şi pentru toate lucrările la cort; iar altul să nu se apropie de tine.</span>
<span class="v-num v-5">5&nbsp;</span><span class="v NU18_5" data-id="NU18_5">Şi veţi păzi rânduielile sfintelor slujbe, şi pe cele ale jertfelnicului, şi mânia nu va mai veni asupra fiilor lui Israel;</span>
<span class="v-num v-6">6&nbsp;</span><span class="v NU18_6" data-id="NU18_6">că dintre fiii lui Israel i-am luat pe fraţii voştri, pe leviţi, ca dar afierosit Domnului, să facă ei slujbele la cortul mărturiei;</span>
<span class="v-num v-7">7&nbsp;</span><span class="v NU18_7" data-id="NU18_7">iar tu şi fiii tăi împreună cu tine să vă îndepliniţi preoţia după toată rânduiala jertfelnicului şi a celor din lăuntrul catapetesmei; să săvârşiţi slujbele darului vostru preoţesc. Străinul ce se va apropia va fi dat morţii".</span>
<span class="v-num v-8">8&nbsp;</span><span class="v NU18_8" data-id="NU18_8">Zis-a Domnul către Aaron: "Iată, Eu am dat în seama voastră pârga Mea din toate cele'nchinate Mie de la fiii lui Israel: ţie ţi le-am dat pe acestea, şi cinului tău şi fiilor tăi de după tine, prin lege veşnică.</span>
<span class="v-num v-9">9&nbsp;</span><span class="v NU18_9" data-id="NU18_9">Iată ce va fi al vostru din cele preasfinte: din aduceri, din toate darurile lor de pâine, din toate jertfele lor pentru greşală şi din toate jertfele lor pentru păcat, din toate cele sfinte câte-Mi aduc ei Mie, ale tale vor fi şi ale fiilor tăi.</span>
<span class="v-num v-10">10&nbsp;</span><span class="v NU18_10" data-id="NU18_10">În locul cel preasfânt le veţi mânca; numai bărbaţii le vor mânca, tu şi fiii tăi; sfinte să-ţi fie.</span>
<span class="v-num v-11">11&nbsp;</span><span class="v NU18_11" data-id="NU18_11">Veţi mai avea parte: din pârga darurilor lor, din toate cele ce aduc fiii lui Israel; ţie ţi le-am dat şi fiilor tăi şi fiicelor tale care sunt cu tine; lege veşnică: tot cel curat din casa ta va mânca din ele.</span>
<span class="v-num v-12">12&nbsp;</span><span class="v NU18_12" data-id="NU18_12">Toată pârga untului-de-lemn şi toată pârga vinului şi a grâului, pârga din tot ceea ce I se aduce Domnului, ţie ţi-am dat-o.</span>
<span class="v-num v-13">13&nbsp;</span><span class="v NU18_13" data-id="NU18_13">Întâile roade ale pământului lor, toate, pe care ei le vor aduce Domnului, ale tale vor fi; tot cel curat din casa ta va mânca din ele.</span>
<span class="v-num v-14">14&nbsp;</span><span class="v NU18_14" data-id="NU18_14">Tot darul pe care fiii lui Israel Mi-l vor afierosi Mie, al tău va fi.</span>
<span class="v-num v-15">15&nbsp;</span><span class="v NU18_15" data-id="NU18_15">Tot întâi-născutul din tot trupul, ce I se aduce Domnului, fie din oameni, fie din dobitoace, al tău va fi; dar întâiul-născut dintre oameni va fi răscumpărat ; răscumpărat va fi şi întâi-născutul dintre dobitoacele necurate ;</span>
<span class="v-num v-16">16&nbsp;</span><span class="v NU18_16" data-id="NU18_16">iar preţul răscumpărării lui, socotit de la o lună după naştere, este de cinci sicli de argint, după siclul sfânt, care are douăzeci de ghere.</span>
<span class="v-num v-17">17&nbsp;</span><span class="v NU18_17" data-id="NU18_17">Însă întâi-născutul vacilor, întâi-născutul oilor şi întâi-născutul caprelor nu se răscumpără: ei sunt sfinţi; sângele lor îl vei turna pe jertfelnic, iar grăsimea lor o vei aduce jertfă întru miros de bună mireasmă Domnului;</span>
<span class="v-num v-18">18&nbsp;</span><span class="v NU18_18" data-id="NU18_18">carnea lor însă este a ta, şi tot ale tale vor fi pieptul punerii-înainte şi şoldul drept.</span>
<span class="v-num v-19">19&nbsp;</span><span class="v NU18_19" data-id="NU18_19">Toate prinoasele din lucrurile sfinte pe care fiii lui Israel I le aduc Domnului ţi le-am dat ţie şi fiilor tăi şi fiicelor tale care sunt cu tine, prin lege veşnică; acesta-i legământ de sare , veşnic, înaintea Domnului, ţie şi urmaşilor tăi de după tine".</span>
<span class="v-num v-20">20&nbsp;</span><span class="v NU18_20" data-id="NU18_20">Zis-a Domnul către Aaron: "În ţara lor tu nu vei avea moştenire, nici parte nu vei avea între ei: Eu sunt partea ta şi moştenirea ta între fiii lui Israel.</span>
<span class="v-num v-21">21&nbsp;</span><span class="v NU18_21" data-id="NU18_21">Cât despre fiii lui Levi, iată că le-am dat toată zeciuiala în Israel, în schimbul slujbelor lor, al slujbelor pe care le fac la cortul mărturiei.</span>
<span class="v-num v-22">22&nbsp;</span><span class="v NU18_22" data-id="NU18_22">Iar fiii lui Israel nu vor mai veni ei la cortul mărturiei, ca să nu cadă'n păcat aducător de moarte;</span>
<span class="v-num v-23">23&nbsp;</span><span class="v NU18_23" data-id="NU18_23">la cortul mărturiei vor face slujbe numai leviţii, şi numai ei îşi vor purta păcatele; aceasta-i lege veşnică'ntru neamurile lor; şi'ntre fiii lui Israel ei nu vor moşteni moşie,</span>
<span class="v-num v-24">24&nbsp;</span><span class="v NU18_24" data-id="NU18_24">căci zeciuiala fiilor lui Israel, pe care aceştia I-o aduc Domnului ca dar, pe aceea le-am dat-o leviţilor ca parte; iată de ce le-am spus că'ntre fiii lui Israel nu vor moşteni moşie".</span>
<span class="v-num v-25">25&nbsp;</span><span class="v NU18_25" data-id="NU18_25">Şi a grăit Domnul către Moise, zicând:</span>
<span class="v-num v-26">26&nbsp;</span><span class="v NU18_26" data-id="NU18_26">"Vorbeşte leviţilor şi spune-le: Când veţi lua de la fiii lui Israel zeciuiala pe care Eu v'am dat-o ca parte, din ea Îi veţi aduce Domnului o zecime: zeciuială din zeciuială.</span>
<span class="v-num v-27">27&nbsp;</span><span class="v NU18_27" data-id="NU18_27">Aducerile voastre se vor socoti ca acelea din arie şi din teasc .</span>
<span class="v-num v-28">28&nbsp;</span><span class="v NU18_28" data-id="NU18_28">Aşa încât şi voi Îi veţi aduce Domnului prinoase din toate zeciuielile pe care le veţi lua de la fiii lui Israel; prinos Domnului veţi da din ele preotului Aaron.</span>
<span class="v-num v-29">29&nbsp;</span><span class="v NU18_29" data-id="NU18_29">Din toate cele dăruite vouă să-I aduceţi prinos Domnului; şi din toată pârga, cele sfinţite dintr'însa.</span>
<span class="v-num v-30">30&nbsp;</span><span class="v NU18_30" data-id="NU18_30">Şi să le spui: Când veţi aduce pârgă din ele, li se va socoti leviţilor ca roada de la arie şi ca aducerile de la teasc.</span>
<span class="v-num v-31">31&nbsp;</span><span class="v NU18_31" data-id="NU18_31">Pe aceasta o veţi mânca oriunde, voi şi fiii voştri şi familiile voastre, căci aceasta vă este plata pentru munca la cortul mărturiei.</span>
<span class="v-num v-32">32&nbsp;</span><span class="v NU18_32" data-id="NU18_32">Pentru aceasta nu veţi avea păcat, de vreme ce veţi aduce pârgă dintr'însa; pe cele sfinte ale lui Israel nu le veţi întina şi nu veţi muri".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NU17.html">&lt;</a>
<a class="home" href="index.html">=</a>
<a class="next" href="NU19.html">&gt;</a>
</div></div>
</body>
</html>