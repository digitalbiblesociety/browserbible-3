<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">Biblia Ortodoxă Română Sinodală (2006)</a><a class="location" href="GN.html">FACEREA 4</a><a class="prev" href="GN3.html">&lt;</a>
<a class="home" href="index.html">=</a>
<a class="next" href="GN5.html">&gt;</a>
</div></div>
<div class="section chapter GN GN4 ron_bor ron " dir="ltr" lang="ron" data-id="GN4" data-nextid="GN5" data-previd="GN3">
<div class="c">4</div>
<div class="p">
<span class="v-num v-1">1&nbsp;</span><span class="v GN4_1" data-id="GN4_1">După aceea a cunoscut Adam pe Eva, femeia sa, şi ea, zămislind, a născut pe Cain şi a zis: "Am dobândit om de la Dumnezeu".</span>
<span class="v-num v-2">2&nbsp;</span><span class="v GN4_2" data-id="GN4_2">Apoi a mai născut pe Abel, fratele lui Cain. Abel a fost păstor de oi, iar Cain lucrător de pământ.</span>
<span class="v-num v-3">3&nbsp;</span><span class="v GN4_3" data-id="GN4_3">Dar după un timp, Cain a adus jertfă lui Dumnezeu din roadele pământului.</span>
<span class="v-num v-4">4&nbsp;</span><span class="v GN4_4" data-id="GN4_4">Şi a adus şi Abel din cele întâi-născute ale oilor sale şi din grăsimea lor. Şi a căutat Domnul spre Abel şi spre darurile lui,</span>
<span class="v-num v-5">5&nbsp;</span><span class="v GN4_5" data-id="GN4_5">Iar spre Cain şi spre darurile lui n-a căutat. Şi s-a întristat Cain tare şi faţa lui era posomorâtă.</span>
<span class="v-num v-6">6&nbsp;</span><span class="v GN4_6" data-id="GN4_6">Atunci a zis Domnul Dumnezeu către Cain: "Pentru ce te-ai întristat şi pentru ce s-a posomorât fata ta?</span>
<span class="v-num v-7">7&nbsp;</span><span class="v GN4_7" data-id="GN4_7">Când faci bine, oare nu-ţi este faţa senină? Iar de nu faci bine, păcatul bate la uşă şi caută să te târască, dar tu biruieşte-l!"</span>
<span class="v-num v-8">8&nbsp;</span><span class="v GN4_8" data-id="GN4_8">După aceea Cain a zis către Abel, fratele său: "Să ieşim la câmp!" Iar când erau ei în câmpie, Cain s-a aruncat asupra lui Abel, fratele său, şi l-a omorât.</span>
<span class="v-num v-9">9&nbsp;</span><span class="v GN4_9" data-id="GN4_9">Atunci a zis Domnul Dumnezeu către Cain: "Unde este Abel, fratele tău?" Iar el a răspuns: "Nu ştiu! Au doară eu sunt păzitorul fratelui meu?"</span>
<span class="v-num v-10">10&nbsp;</span><span class="v GN4_10" data-id="GN4_10">şi a zis Domnul: "Ce ai făcut? Glasul sângelui fratelui tău strigă către Mine din pământ.</span>
<span class="v-num v-11">11&nbsp;</span><span class="v GN4_11" data-id="GN4_11">Şi acum eşti blestemat de pământul care şi-a deschis gura sa, ca să primească sângele fratelui tău din mâna ta.</span>
<span class="v-num v-12">12&nbsp;</span><span class="v GN4_12" data-id="GN4_12">Când vei lucra pământul, acesta nu-şi va mai da roadele sale ţie; zbuciumat şi fugar vei fi tu pe pământ".</span>
<span class="v-num v-13">13&nbsp;</span><span class="v GN4_13" data-id="GN4_13">Şi a zis Cain către Domnul Dumnezeu: "Pedeapsa mea este mai mare decât aş putea-o purta.</span>
<span class="v-num v-14">14&nbsp;</span><span class="v GN4_14" data-id="GN4_14">De mă izgoneşti acum din pământul acesta, mă voi ascunde de la faţa Ta şi voi fi zbuciumat şi fugar pe pământ, şi oricine mă va întâlni, mă va ucide".</span>
<span class="v-num v-15">15&nbsp;</span><span class="v GN4_15" data-id="GN4_15">Şi i-a zis Domnul Dumnezeu: "Nu aşa, ci tot cel ce va ucide pe Cain înşeptit se va pedepsi". Şi a pus Domnul Dumnezeu semn lui Cain, ca tot cel care îl va întâlni să nu-l omoare.</span>
<span class="v-num v-16">16&nbsp;</span><span class="v GN4_16" data-id="GN4_16">Şi s-a dus Cain de la faţa lui Dumnezeu şi a locuit în ţinutul Nod, la răsărit de Eden.</span>
<span class="v-num v-17">17&nbsp;</span><span class="v GN4_17" data-id="GN4_17">După aceea a cunoscut Cain pe femeia sa şi ea, zămislind, a născut pe Enoh. Apoi a zidit Cain o cetate şi a numit-o, după numele fiului său, Enoh.</span>
<span class="v-num v-18">18&nbsp;</span><span class="v GN4_18" data-id="GN4_18">Iar lui Enoh i s-a născut Irad; lui Irad i s-a născut Maleleil; lui Maleleil i s-a născut Matusal, iar lui Matusal i s-a născut Lameh.</span>
<span class="v-num v-19">19&nbsp;</span><span class="v GN4_19" data-id="GN4_19">Lameh şi-a luat două femei: numele uneia era Ada şi numele celeilalte era Sela.</span>
<span class="v-num v-20">20&nbsp;</span><span class="v GN4_20" data-id="GN4_20">Ada a născut pe Iabal; acesta a fost tatăl celor ce trăiesc în corturi, la turme.</span>
<span class="v-num v-21">21&nbsp;</span><span class="v GN4_21" data-id="GN4_21">Fratele lui se numea Iubal; acesta este tatăl tuturor celor ce cântă din chitară şi din cimpoi.</span>
<span class="v-num v-22">22&nbsp;</span><span class="v GN4_22" data-id="GN4_22">Sela a născut şi ea pe Tubalcain, care a fost făurar de unelte de aramă şi de fier. Şi sora lui se chema Noema.</span>
<span class="v-num v-23">23&nbsp;</span><span class="v GN4_23" data-id="GN4_23">Şi a zis Lameh către femeile sale: "Ada şi Sela, ascultaţi glasul meu! Femeile lui Lameh, luaţi aminte la cuvintele mele: Am ucis un om pentru rana mea şi un tânăr pentru vânătaia mea.</span>
<span class="v-num v-24">24&nbsp;</span><span class="v GN4_24" data-id="GN4_24">Dacă pentru Cain va fi răzbunarea de şapte ori, apoi pentru Lameh de şaptezeci de ori câte şapte!"</span>
<span class="v-num v-25">25&nbsp;</span><span class="v GN4_25" data-id="GN4_25">Adam a cunoscut iarăşi pe Eva, femeia sa, şi ea, zămislind, a născut un fiu şi i-a pus numele Set, pentru că şi-a zis: "Mi-a dat Dumnezeu alt fiu în locul lui Abel, pe care l-a ucis Cain.</span>
<span class="v-num v-26">26&nbsp;</span><span class="v GN4_26" data-id="GN4_26">Lui Set de asemenea i s-a născut un fiu şi i-a pus numele Enos. Atunci au început oamenii a chema numele Domnului Dumnezeu.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN3.html">&lt;</a>
<a class="home" href="index.html">=</a>
<a class="next" href="GN5.html">&gt;</a>
</div></div>
</body>
</html>