<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 22 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 22</a><a class="prev" href="R221.html">&lt;</a>
<a class="home" href="index.html">=</a>
<a class="next" href="R223.html">&gt;</a>
</div></div>
<div class="section chapter R2 R222 ron_roa ron " dir="ltr" lang="ron" data-id="R222" data-nextid="R223" data-previd="R221">
<div class="c">22</div>
<div class="p">
<span class="v-num v-1">1&nbsp;</span><span class="v R222_1" data-id="R222_1">Iar locuitorii Ierusalimului l-au făcut rege în locul lui pe Ohozia, fiul său cel mai mic, deoarece pe cei mai mari, pe toţi, îi omorâse ceata tâlharilor care veniseră asupră-le împreună cu Arabii şi Alimazonii; aşa că a domnit Ohozia, fiul lui Ioram, regele lui Iuda.</span>
<span class="v-num v-2">2&nbsp;</span><span class="v R222_2" data-id="R222_2">Ohozia avea douăzeci şi doi de ani când a început să domnească; şi a domnit în Ierusalim vreme de un an; pe mama sa o chema Atalia, şi era fiica lui Omri.</span>
<span class="v-num v-3">3&nbsp;</span><span class="v R222_3" data-id="R222_3">El a umblat în calea casei lui Ahab, căci mama sa îi era sfetnic în a păcătui.</span>
<span class="v-num v-4">4&nbsp;</span><span class="v R222_4" data-id="R222_4">Şi a făcut ceea ce e rău în ochii Domnului, aşa cum făcuseră cei din casa lui Ahab, care, după moartea tatălui său, îi deveniseră sfetnici, spre nimicirea lui.</span>
<span class="v-num v-5">5&nbsp;</span><span class="v R222_5" data-id="R222_5">Şi, umblând în sfaturile lor, a plecat împreună cu Ioram, fiul lui Ahab, să facă război împotriva lui Hazael, regele Siriei, în Ramotul Galaadului; atunci arcaşii sirieni l-au rănit pe Ioram.</span>
<span class="v-num v-6">6&nbsp;</span><span class="v R222_6" data-id="R222_6">Iar el s'a întors ca să se vindece în Izreel de rana pe care i-o făcuseră Sirienii la Ramot în vreme ce purta război împotriva lui Hazael, regele Siriei. Iar Ohozia, fiul lui Ioram, regele lui Iuda, s'a dus la Izreel să-l vadă pe Ioram, fiul lui Ahab, acesta fiind bolnav.</span>
<span class="v-num v-7">7&nbsp;</span><span class="v R222_7" data-id="R222_7">Şi de la Dumnezeu a fost pierirea lui Ohozia prin venirea lui la Ioram; căci, după sosirea lui, a plecat cu Ioram împotriva lui Iehu, fiul lui Nimşi, pe care Domnul îl unsese pentru stârpirea casei lui Ahab.</span>
<span class="v-num v-8">8&nbsp;</span><span class="v R222_8" data-id="R222_8">Şi a fost că'n timp ce Iehu făcea răzbunarea împotriva casei lui Ahab, i-a găsit şi pe mai-marii din Iuda şi pe rudeniile lui Ohozia, care-i slujeau, şi i-a ucis.</span>
<span class="v-num v-9">9&nbsp;</span><span class="v R222_9" data-id="R222_9">Atunci Iehu a poruncit să-l caute pe Ohozia; şi l-au luat din Samaria, unde era ascuns, şi l-au dus la Iehu, iar acela l-a ucis. Şi l-au îngropat, că au zis: "E fiul lui Iosafat, care L-a căutat pe Domnul cu toată inima sa". Aşa că în casa lui Ohozia nu era nimeni care să poată domni.</span>
<span class="v-num v-10">10&nbsp;</span><span class="v R222_10" data-id="R222_10">Atunci Atalia, mama lui Ohozia, văzând că fiul ei a murit, s'a ridicat şi a stârpit toată sămânţa regească din casa lui Iuda.</span>
<span class="v-num v-11">11&nbsp;</span><span class="v R222_11" data-id="R222_11">Dar Ioşeba, fiica regelui Ioram, l-a luat pe Ioaş, fiul lui Ohozia, furându-l de printre fiii regelui pe care-i omorau, l-a dus - pe el şi pe doica lui - în odaia de dormit; ascuns a fost de către Ioşeba, fiica regelui Ioram, sora lui Ohozia, soţia preotului Iehoiada ; ea l-a ascuns de Atalia, care, astfel, nu l-a ucis.</span>
<span class="v-num v-12">12&nbsp;</span><span class="v R222_12" data-id="R222_12">Şi l-au ţinut ascuns în templul lui Dumnezeu timp de şase ani; iar peste ţară a domnit Atalia.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R221.html">&lt;</a>
<a class="home" href="index.html">=</a>
<a class="next" href="R223.html">&gt;</a>
</div></div>
</body>
</html>