<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 18 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S2.html">CARTEA A DOUA A REGILOR 18</a><a class="prev" href="S217.html">&lt;</a>
<a class="home" href="index.html">=</a>
<a class="next" href="S219.html">&gt;</a>
</div></div>
<div class="section chapter S2 S218 ron_roa ron " dir="ltr" lang="ron" data-id="S218" data-nextid="S219" data-previd="S217">
<div class="c">18</div>
<div class="p">
<span class="v-num v-1">1&nbsp;</span><span class="v S218_1" data-id="S218_1">David a numărat poporul care era cu el şi a rânduit căpetenii peste mii şi căpetenii peste sute.</span>
<span class="v-num v-2">2&nbsp;</span><span class="v S218_2" data-id="S218_2">Şi i-a trimis David pe oamenii săi astfel: o treime sub comanda lui Ioab, o treime sub comanda lui Abişai, fiul Ţeruiei, fratele lui Ioab, şi o treime sub comanda lui Itai Gateeanul. Şi a zis David către popor: "Şi eu însumi voi merge cu voi".</span>
<span class="v-num v-3">3&nbsp;</span><span class="v S218_3" data-id="S218_3">Iar ei au zis: "Tu nu trebuie să ieşi; că dacă ar fi ca noi să fugim, lor n'o să le pese de noi; şi dacă ar fi ca jumătate din noi să moară, de noi n'o să le pese; căci tu, unul, eşti cât zece mii ca noi. Şi acum, mai bine va fi ca tu să ne dai ajutor din cetate".</span>
<span class="v-num v-4">4&nbsp;</span><span class="v S218_4" data-id="S218_4">Atunci regele le-a zis: "Ce-o să vă placă vouă, aceea voi face!" Şi a stat regele lângă poarta cetăţii, în timp ce tot poporul ieşea, cu sutele şi cu miile.</span>
<span class="v-num v-5">5&nbsp;</span><span class="v S218_5" data-id="S218_5">Iar regele le-a poruncit lui Ioab şi lui Abişai şi lui Itai, zicând: "Pe fiul meu, Abesalom, să mi-l cruţaţi!" . Şi întregul popor l-a auzit pe rege poruncindu-le tuturor căpeteniilor pentru Abesalom.</span>
<span class="v-num v-6">6&nbsp;</span><span class="v S218_6" data-id="S218_6">Şi tot poporul a ieşit la pădure împotriva Israeliţilor, iar lupta s'a dat în pădurea lui Efraim.</span>
<span class="v-num v-7">7&nbsp;</span><span class="v S218_7" data-id="S218_7">Acolo a căzut poporul lui Israel în faţa slujitorilor lui David ; şi mare măcel a fost acolo, ca la vreo douăzeci de mii de oameni.</span>
<span class="v-num v-8">8&nbsp;</span><span class="v S218_8" data-id="S218_8">Iar bătălia de acolo s'a întins pe faţa întregului ţinut; în ziua aceea, pădurea a mistuit mai mulţi oameni decât a mistuit sabia .</span>
<span class="v-num v-9">9&nbsp;</span><span class="v S218_9" data-id="S218_9">Când s'a întâlnit Abesalom cu oamenii lui David, el era călare pe un catâr. Când catârul a fugit pe sub crengile groase ale unui stejar mare, părul lui Abesalom s'a încâlcit în crengile stejarului, catârul a fugit de sub el, iar el a rămas spânzurat între cer şi pământ.</span>
<span class="v-num v-10">10&nbsp;</span><span class="v S218_10" data-id="S218_10">Un om a văzut asta şi i-a spus lui Ioab, zicând: "L-am văzut pe Abesalom spânzurând de un stejar".</span>
<span class="v-num v-11">11&nbsp;</span><span class="v S218_11" data-id="S218_11">Iar Ioab a zis către omul care-i adusese vestea: "Iată că l-ai văzut; atunci, de ce nu l-ai doborât acolo la pământ? ţi-aş fi dat zece sicli de argint şi o cingătoare".</span>
<span class="v-num v-12">12&nbsp;</span><span class="v S218_12" data-id="S218_12">Iar omul a zis către Ioab: "O mie de sicli de argint dacă mi-ai pune'n palmă, eu tot nu-mi voi pune mâna pe fiul regelui; că'n auzul nostru v'a poruncit regele, şi ţie, şi lui Abişai, şi lui Itai, zicând: Pe tânărul Abesalom să mi-l păziţi!,</span>
<span class="v-num v-13">13&nbsp;</span><span class="v S218_13" data-id="S218_13">în înţelesul ca să nu i se facă nici un rău; că nici un lucru nu-i va rămâne ascuns regelui, iar tu vei fi martor împotriva mea".</span>
<span class="v-num v-14">14&nbsp;</span><span class="v S218_14" data-id="S218_14">Şi a zis Ioab: "Eu voi începe aceasta şi nu te voi aştepta pe tine!" Atunci Ioab a luat în mână trei săgeţi şi le-a înfipt în inima lui Abesalom în timp ce acesta era încă viu în inima stejarului.</span>
<span class="v-num v-15">15&nbsp;</span><span class="v S218_15" data-id="S218_15">Iar zece slujitori, care purtau armele lui Ioab, l-au înconjurat pe Abesalom şi l-au lovit şi l-au omorât.</span>
<span class="v-num v-16">16&nbsp;</span><span class="v S218_16" data-id="S218_16">Atunci Ioab a trâmbiţat din corn, iar poporul s'a întors din urmărirea lui Israel, fiindcă Ioab a cruţat poporul.</span>
<span class="v-num v-17">17&nbsp;</span><span class="v S218_17" data-id="S218_17">Iar pe Abesalom l-au luat şi l-au aruncat într'o râpă mare din pădure, într'o groapă adâncă, şi au îngrămădit peste el un morman de pietroaie. Şi întregul Israel a fugit, fiecare la cortul său.</span>
<span class="v-num v-18">18&nbsp;</span><span class="v S218_18" data-id="S218_18">Abesalom însă, încă pe când trăia, îşi făcuse un stâlp pe care l-a pus în Valea Regelui; el îşi spusese că, neavând un fiu ca să-i poarte amintirea numelui, stâlpul îi va purta numele; de aceea se numeşte el, până'n ziua de astăzi, Stâlpul lui Abesalom .</span>
<span class="v-num v-19">19&nbsp;</span><span class="v S218_19" data-id="S218_19">Iar Ahimaaţ, fiul lui Ţadoc, a zis: "Voi alerga şi-i voi da regelui o veste bună, cum că Domnul l-a scăpat din mâna vrăjmaşilor săi".</span>
<span class="v-num v-20">20&nbsp;</span><span class="v S218_20" data-id="S218_20">Ioab însă i-a zis: "Astăzi nu vei fi tu purtător de veşti bune; în altă zi le vei purta; astăzi însă nu vei duce nici un fel de veste, de vreme ce fiul regelui a murit".</span>
<span class="v-num v-21">21&nbsp;</span><span class="v S218_21" data-id="S218_21">Şi a zis Ioab către Huşai: "Du-te şi spune-i regelui tot ce-ai văzut!" Atunci Huşai i s'a închinat lui Ioab şi s'a dus.</span>
<span class="v-num v-22">22&nbsp;</span><span class="v S218_22" data-id="S218_22">Iar Ahimaaţ, fiul lui Ţadoc, a zis din nou către Ioab: "Fie ce-o fi, alerg şi eu după Huşai!" Ioab însă i-a zis: "De ce să alergi aşa, fiul meu? Ia seama: dacă te duci, vestea cea bună nu-ţi va fi de folos".</span>
<span class="v-num v-23">23&nbsp;</span><span class="v S218_23" data-id="S218_23">Dar Ahimaaţ a zis: "Fie şi aşa, dar eu tot mă duc!" Iar Ioab i-a zis: "Du-te!" Iar Ahimaaţ a alergat pe o cale mai netedă şi l-a întrecut pe Huşai.</span>
<span class="v-num v-24">24&nbsp;</span><span class="v S218_24" data-id="S218_24">David şedea între cele două porţi , când străjerul s'a urcat în pridvorul porţii de la zid, şi-a ridicat ochii şi a privit; şi, iată, un om alergând singur înaintea lui.</span>
<span class="v-num v-25">25&nbsp;</span><span class="v S218_25" data-id="S218_25">Atunci străjerul a strigat şi i-a spus regelui, iar regele a zis: "Dacă e singur, înseamnă că aduce veste bună". Omul venea şi se apropia.</span>
<span class="v-num v-26">26&nbsp;</span><span class="v S218_26" data-id="S218_26">Străjerul însă a văzut şi pe un altul alergând; şi a strigat străjerul la poartă, zicând: "Iată că şi un alt om aleargă singur". Iar regele a zis: "Şi acesta e binevestitor".</span>
<span class="v-num v-27">27&nbsp;</span><span class="v S218_27" data-id="S218_27">Şi a zis străjerul: "Eu văd alergarea celui dintâi ca şi cum ar fi alergarea lui Ahimaaţ, fiul lui Ţadoc". Iar regele a zis: "Acesta-i om bun şi vine cu veste bună".</span>
<span class="v-num v-28">28&nbsp;</span><span class="v S218_28" data-id="S218_28">Iar Ahimaaţ a strigat şi a zis către rege: "Pace!" Şi i s'a închinat regelui cu faţa la pământ şi a zis: "Binecuvântat este Domnul Dumnezeul tău, Cel ce i-a biruit pe oamenii care-şi ridicaseră mâna împotriva domnului meu, regele!"</span>
<span class="v-num v-29">29&nbsp;</span><span class="v S218_29" data-id="S218_29">Iar regele l-a întrebat: "Tânărul Abesalom e bine?" Ahimaaţ a zis: "La vremea când Ioab, robul regelui, l-a trimis pe robul tău, am văzut o mulţime mare, dar eu n'am ştiut ce e acolo".</span>
<span class="v-num v-30">30&nbsp;</span><span class="v S218_30" data-id="S218_30">Atunci regele a zis: "Dă-te de-o parte şi stai aici!" Iar acela s'a dat de-o parte şi a stat.</span>
<span class="v-num v-31">31&nbsp;</span><span class="v S218_31" data-id="S218_31">Şi, iată, după el a venit Huşai şi i-a zis regelui: "Veste bună îi aduc eu domnului meu, regele, că Domnul i-a pedepsit astăzi pe toţi cei ce s'au ridicat împotriva ta".</span>
<span class="v-num v-32">32&nbsp;</span><span class="v S218_32" data-id="S218_32">Iar regele l-a întrebat pe Huşai: "Tânărul Abesalom e bine?" Iar Huşai a zis: "Ca fiul acesta să ajungă vrăjmaşii domnului meu, regele, şi toţi cei ce s'au ridicat cu rău împotriva lui!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S217.html">&lt;</a>
<a class="home" href="index.html">=</a>
<a class="next" href="S219.html">&gt;</a>
</div></div>
</body>
</html>