<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 32 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 32</a><a class="prev" href="R231.html">&lt;</a>
<a class="home" href="index.html">=</a>
<a class="next" href="R233.html">&gt;</a>
</div></div>
<div class="section chapter R2 R232 ron_bor ron " dir="ltr" lang="ro" data-id="R232" data-nextid="R233" data-previd="R231">
<div class="c">32</div>
<div class="p">
<span class="v-num v-1">1&nbsp;</span><span class="v R232_1" data-id="R232_1">După atâtea lucruri şi atâta credincioşie, a venit Sanherib, regele Asirienilor, şi a intrat în Iuda şi a împresurat cetăţile întărite şi şi-a făcut planul ca să le răpească pentru el.</span>
<span class="v-num v-2">2&nbsp;</span><span class="v R232_2" data-id="R232_2">Când Iezechia a văzut că a venit Sanherib cu gândul ca să lupte împotriva Ierusalimului,</span>
<span class="v-num v-3">3&nbsp;</span><span class="v R232_3" data-id="R232_3">A hotărât împreună cu sfetnicii şi cu vitejii săi ca să astupe izvoarele de apă care erau afară din cetate şi aceştia l-au ajutat.</span>
<span class="v-num v-4">4&nbsp;</span><span class="v R232_4" data-id="R232_4">Atunci s-a adunat o mulţime de popor şi a astupat toate izvoarele şi pârâul care curgea prin mijlocul ţării, zicând: Să nu vină regele Asiriei şi găsind apă multă, să se întărească.</span>
<span class="v-num v-5">5&nbsp;</span><span class="v R232_5" data-id="R232_5">Şi s-a întărit Iezechia şi a făcut la loc tot zidul care se stricase şi a ridicat turnuri, a zidit pe din afară un alt zid, a înălţat zidul cetăţii lui David şi a pregătit o mulţime de arme şi de scuturi.</span>
<span class="v-num v-6">6&nbsp;</span><span class="v R232_6" data-id="R232_6">A pus căpetenii ostăşeşti peste popor şi i-a adunat pe lângă el în locul larg de la poarta văii şi le-a grăit pe inima lor zicând:</span>
<span class="v-num v-7">7&nbsp;</span><span class="v R232_7" data-id="R232_7">"Întăriţi-vă şi îmbărbătaţi-vă, să nu vă temeţi, nici să vă înfricoşaţi de faţa regelui şi de faţa întregului neam care este cu el, căci cu noi sunt mai mulţi decât cu el.</span>
<span class="v-num v-8">8&nbsp;</span><span class="v R232_8" data-id="R232_8">Cu el sunt braţe de carne, iar cu noi este Domnul Dumnezeul nostru Care ne ajută şi Care luptă în bătăliile noastre". Şi s-a încurajat poporul de cuvintele lui Iezechia, regele lui Iuda.</span>
<span class="v-num v-9">9&nbsp;</span><span class="v R232_9" data-id="R232_9">După aceasta Sanherib, regele Asiriei, care era cu toată oştirea lui în faţa Lachişului, a trimis pe nişte slujbaşi ai săi la Ierusalim, la Iezechia, regele lui Iuda, şi la toţi cei din Iuda care erau în Ierusalim, ca să le spună:</span>
<span class="v-num v-10">10&nbsp;</span><span class="v R232_10" data-id="R232_10">"Aşa zice Sanherib, regele Asiriei: Pe ce vă bizuiţi de şedeţi închişi în cetatea Ierusalimului?</span>
<span class="v-num v-11">11&nbsp;</span><span class="v R232_11" data-id="R232_11">Nu vedeţi că Iezechia vă amăgeşte, ca să vă dea morţii prin foame şi prin sete, zicând: Domnul Dumnezeul nostru ne va scăpa din mâna regelui Asiriei?</span>
<span class="v-num v-12">12&nbsp;</span><span class="v R232_12" data-id="R232_12">Nu vedeţi că acest Iezechia a desfiinţat locurile înalte ale lui şi jertfelnicele lui şi a spus lui Iuda şi Ierusalimului: Să vă închinaţi înaintea unui singur jertfelnic şi numai pe el să tămâiaţi?</span>
<span class="v-num v-13">13&nbsp;</span><span class="v R232_13" data-id="R232_13">Oare nu ştiţi ce am făcut eu şi părinţii mei tuturor popoarelor ţărilor? Putut-au oare dumnezeii popoarelor acestor ţări să le scape ţara lor din mâna mea?</span>
<span class="v-num v-14">14&nbsp;</span><span class="v R232_14" data-id="R232_14">Care din toţi dumnezeii popoarelor, pe care le-au pierdut părinţii mei, a putut să-şi scape poporul din mâna mea? Cum dar Dumnezeul vostru vă va putea scăpa din mâna mea?</span>
<span class="v-num v-15">15&nbsp;</span><span class="v R232_15" data-id="R232_15">Şi acum păziţi-vă, ca să nu vă mai amăgească Iezechia, nici să nu vă mai înduplece astfel! Să nu-l credeţi! Căci dacă n-a fost în stare nici un dumnezeu de al nici unui popor şi regat să-şi scape poporul său din mâna mea şi din mâna părinţilor mei, atunci nici Dumnezeul vostru nu vă va scăpa din mâna mea".</span>
<span class="v-num v-16">16&nbsp;</span><span class="v R232_16" data-id="R232_16">Încă şi altele multe au vorbit robii lui împotriva Domnului Dumnezeu şi împotriva lui Iezechia, robul Lui.</span>
<span class="v-num v-17">17&nbsp;</span><span class="v R232_17" data-id="R232_17">Ba scrisese el şi scrisori prin care hulea pe Domnul Dumnezeul lui Israel şi în care grăia împotriva Lui astfel de cuvinte: "Precum dumnezeii popoarelor pământului n-au scăpat pe popoarele lor din mâna mea, aşa nici Dumnezeul lui Iezechia nu va scăpa pe poporul Său din mâna mea".</span>
<span class="v-num v-18">18&nbsp;</span><span class="v R232_18" data-id="R232_18">Şi strigau cu glas tare în limba Iudeilor către poporul din Ierusalim, care era pe zid, ca să-i îngrozească şi să-i sperie şi să le ia cetatea.</span>
<span class="v-num v-19">19&nbsp;</span><span class="v R232_19" data-id="R232_19">Ei vorbeau despre Dumnezeul Ierusalimului, ca despre dumnezeii popoarelor pământului, care sunt lucruri de mâini omeneşti.</span>
<span class="v-num v-20">20&nbsp;</span><span class="v R232_20" data-id="R232_20">Atunci s-a rugat regele Iezechia şi Isaia proorocul, fiul lui Amos, şi au strigat cu glas mare la cer.</span>
<span class="v-num v-21">21&nbsp;</span><span class="v R232_21" data-id="R232_21">Şi a trimis Domnul pe un înger care a pierdut pe tot viteazul şi războinicul şi căpetenia şi generalul din tabăra regelui Asiriei, încât acesta s-a întors cu ruşine în ţara sa; şi când a intrat în casa dumnezeului său, l-au ucis cu sabia acolo fiii lui.</span>
<span class="v-num v-22">22&nbsp;</span><span class="v R232_22" data-id="R232_22">Aşa a scăpat Domnul pe Iezechia şi pe locuitorii Ierusalimului din mâna lui Sanherib, regele Asiriei, şi din mâna tuturor celorlalţi şi i-a apărat din toate părţile.</span>
<span class="v-num v-23">23&nbsp;</span><span class="v R232_23" data-id="R232_23">Atunci mulţi au adus daruri Domnului în Ierusalim şi lucruri scumpe lui Iezechia, regele Iudei, care după aceasta a câştigat în ochii tuturor popoarelor mărire mare.</span>
<span class="v-num v-24">24&nbsp;</span><span class="v R232_24" data-id="R232_24">În zilele acelea s-a îmbolnăvit Iezechia de moarte şi s-a rugat Domnului şi Domnul l-a auzit şi i-a dat semn.</span>
<span class="v-num v-25">25&nbsp;</span><span class="v R232_25" data-id="R232_25">Însă Iezechia n-a fost recunoscător pentru binefacerea care i s-a făcut, căci s-a semeţit în inima lui. şi a căzut mânia lui Dumnezeu peste el şi peste Iuda şi peste Ierusalim.</span>
<span class="v-num v-26">26&nbsp;</span><span class="v R232_26" data-id="R232_26">Dar îndată ce Iezechia s-a smerit pentru mândria inimii lui şi cu el împreună şi locuitorii Ierusalimului, mânia Domnului nu s-a mai coborât asupra lor în zilele lui Iezechia.</span>
<span class="v-num v-27">27&nbsp;</span><span class="v R232_27" data-id="R232_27">Iezechia a avut bogăţie şi mărire foarte mare; şi şi-a făcut vistierii de păstrat argint, aur, pietre scumpe, aromate, scuturi şi tot felul de vase preţioase.</span>
<span class="v-num v-28">28&nbsp;</span><span class="v R232_28" data-id="R232_28">A făcut de asemenea şi hambare pentru roade: grâu, vin şi untdelemn; aşezări şi iesle pentru tot felul de vite şi staule pentru turme.</span>
<span class="v-num v-29">29&nbsp;</span><span class="v R232_29" data-id="R232_29">Şi-a zidit şi cetăţi şi a avut o mulţime de vite mari şi de vite mărunte, pentru că Dumnezeu îi dăduse lui foarte multă avere.</span>
<span class="v-num v-30">30&nbsp;</span><span class="v R232_30" data-id="R232_30">Tot acest Iezechia a astupat gura de sus a apelor Ghihonului şi le-a făcut să curgă în jos prin partea de apus a cetăţii lui David. Şi la tot lucrul lui, Iezechia a lucrat cu spor.</span>
<span class="v-num v-31">31&nbsp;</span><span class="v R232_31" data-id="R232_31">Când trimişii regelui Babilonului au venit la el să-l întrebe pentru semnul care se săvârşise în ţară, atunci l-a părăsit Dumnezeu, ca să-l încerce şi să cunoască tot ce avea el în inima lui,</span>
<span class="v-num v-32">32&nbsp;</span><span class="v R232_32" data-id="R232_32">Celelalte fapte ale lui Iezechia şi milosteniile lui sunt scrise în vedenia lui Isaia-proorocul, fiul lui Amos, şi în cartea regilor lui Iuda şi Israel.</span>
<span class="v-num v-33">33&nbsp;</span><span class="v R232_33" data-id="R232_33">Apoi a răposat Iezechia cu părinţii lui şi l-au îngropat în rândul de sus al mormintelor fiilor lui David şi tot Iuda şi locuitorii din Ierusalim i-au făcut mare cinste la moartea lui. Iar în locul lui a fost făcut rege Manase, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R231.html">&lt;</a>
<a class="home" href="index.html">=</a>
<a class="next" href="R233.html">&gt;</a>
</div></div>
</body>
</html>