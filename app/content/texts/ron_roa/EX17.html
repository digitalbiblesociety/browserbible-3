<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 17 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 17</a><a class="prev" href="EX16.html">&lt;</a>
<a class="home" href="index.html">=</a>
<a class="next" href="EX18.html">&gt;</a>
</div></div>
<div class="section chapter EX EX17 ron_roa ron " dir="ltr" lang="ro" data-id="EX17" data-nextid="EX18" data-previd="EX16">
<div class="c">17</div>
<div class="p">
<span class="v-num v-1">1&nbsp;</span><span class="v EX17_1" data-id="EX17_1">Obştea fiilor lui Israel, toată, şi-a ridicat tabăra din pustia Sin, după porunca Domnului; au tăbărât apoi la Rafidim, dar poporul nu avea apă de băut.</span>
<span class="v-num v-2">2&nbsp;</span><span class="v EX17_2" data-id="EX17_2">Şi poporul îi căta pricină lui Moise; îi zicea: "Dă-ne apă să bem!" Iar Moise le-a zis: "De ce-mi cătaţi voi mie pricină? de ce-L ispitiţi voi pe Domnul ?"</span>
<span class="v-num v-3">3&nbsp;</span><span class="v EX17_3" data-id="EX17_3">Iar poporul, însetat acolo de apă, murmura'mpotriva lui Moise, zicându-i: "Ce-i asta?: ne-ai scos din Egipt ca să ne omori cu setea, pe noi, pe copiii noştri şi turmele noastre?...".</span>
<span class="v-num v-4">4&nbsp;</span><span class="v EX17_4" data-id="EX17_4">Iar Moise a strigat către Domnul şi a zis: "Ce să mă fac eu cu poporul acesta? Încă puţin, şi mă vor ucide cu pietre".</span>
<span class="v-num v-5">5&nbsp;</span><span class="v EX17_5" data-id="EX17_5">Zis-a Domnul către Moise: "Treci în fruntea poporului acestuia, ia cu tine pe câţiva din bătrânii poporului, dar ia în mână şi toiagul cu care ai lovit Nilul, şi mergi!</span>
<span class="v-num v-6">6&nbsp;</span><span class="v EX17_6" data-id="EX17_6">Iată, Eu îţi voi aţine calea acolo, pe stâncă, la Horeb; tu vei lovi stânca, iar din ea va curge apă şi va bea poporul Meu". Şi'ntocmai aşa a făcut Moise sub ochii fiilor lui Israel.</span>
<span class="v-num v-7">7&nbsp;</span><span class="v EX17_7" data-id="EX17_7">Locul acela a fost numit Masa-şi-Meriba , din pricina cârtelii fiilor lui Israel şi pentru că acolo-L ispitiseră ei pe Domnul, zicând: "Oare este Domnul în mijlocul nostru sau nu?"</span>
<span class="v-num v-8">8&nbsp;</span><span class="v EX17_8" data-id="EX17_8">Apoi a venit Amalec şi se bătea cu Israel la Rafidim.</span>
<span class="v-num v-9">9&nbsp;</span><span class="v EX17_9" data-id="EX17_9">Iar Moise a zis către Iosua : "Alege-ţi bărbaţi voinici şi du-te mâine de te luptă cu Amalec! Cât despre mine, eu voi sta în vârful muntelui, cu toiagul lui Dumnezeu în mâna mea".</span>
<span class="v-num v-10">10&nbsp;</span><span class="v EX17_10" data-id="EX17_10">A făcut deci Iosua după cum îi spusese Moise şi a ieşit să se bată cu Amalec, în timp ce Moise, Aaron şi Or s'au suit în vârful muntelui.</span>
<span class="v-num v-11">11&nbsp;</span><span class="v EX17_11" data-id="EX17_11">Şi a fost că atunci când Moise îşi ridica mâinile, biruia Israel; iar când îşi lăsa mâinile, biruia Amalec.</span>
<span class="v-num v-12">12&nbsp;</span><span class="v EX17_12" data-id="EX17_12">Cum însă mâinile lui Moise se îngreuiau, ei au luat o piatră şi au pus-o sub el; el s'a aşezat pe ea, iar Aaron şi Or îi sprijineau mâinile, unul de-o parte şi altul de alta; şi au stat mâinile lui rezemate până'n asfinţitul soarelui.</span>
<span class="v-num v-13">13&nbsp;</span><span class="v EX17_13" data-id="EX17_13">Şi a zdrobit Iosua pe Amalec şi tot poporul său, trecându-i prin ascuţişul săbiei.</span>
<span class="v-num v-14">14&nbsp;</span><span class="v EX17_14" data-id="EX17_14">Atunci a zis Domnul către Moise: "Scrie aceasta'ntr'o carte , spre aducere aminte, şi spune-i lui Iosua că pomenirea lui Amalec o voi şterge din cele ce sunt sub cer".</span>
<span class="v-num v-15">15&nbsp;</span><span class="v EX17_15" data-id="EX17_15">Moise I-a ridicat atunci Domnului un jertfelnic şi l-a numit Iahvé-Nissi ,</span>
<span class="v-num v-16">16&nbsp;</span><span class="v EX17_16" data-id="EX17_16">căci "cu mână tainică îl va bate Domnul pe Amalec din neam în neam".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX16.html">&lt;</a>
<a class="home" href="index.html">=</a>
<a class="next" href="EX18.html">&gt;</a>
</div></div>
</body>
</html>