<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 50 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 50</a><a class="prev" href="GN49.html">&lt;</a>
<a class="home" href="index.html">=</a>
<a class="next" href="EX1.html">&gt;</a>
</div></div>
<div class="section chapter GN GN50 ron_roa ron " dir="ltr" lang="ron" data-id="GN50" data-nextid="EX1" data-previd="GN49">
<div class="c">50</div>
<div class="p">
<span class="v-num v-1">1&nbsp;</span><span class="v GN50_1" data-id="GN50_1">Atunci Iosif, căzând pe faţa tatălui său, l-a plâns şi l-a sărutat.</span>
<span class="v-num v-2">2&nbsp;</span><span class="v GN50_2" data-id="GN50_2">Iosif le-a poruncit apoi doctorilor care erau în slujba lui să-l îmbălsămeze pe tatăl său; şi doctorii l-au îmbălsămat pe Israel .</span>
<span class="v-num v-3">3&nbsp;</span><span class="v GN50_3" data-id="GN50_3">După ce s'au împlinit patruzeci de zile - că atâtea zile trebuie pentru îmbălsămare - l-au plâns Egiptenii şaptezeci de zile.</span>
<span class="v-num v-4">4&nbsp;</span><span class="v GN50_4" data-id="GN50_4">Iar dacă au trecut zilele plângerii, le-a zis Iosif curtenilor lui Faraon: "Dac'am aflat eu har în ochii voştri, spuneţi-i din partea mea lui Faraon:</span>
<span class="v-num v-5">5&nbsp;</span><span class="v GN50_5" data-id="GN50_5">- Înainte de a muri, tatăl meu m'a pus să-i jur, zicându-mi: În mormântul pe care mi l-am săpat eu în ţara Canaanului, acolo să mă'ngropi... Aşadar, lasă-mă acum să mă sui ca să-l îngrop pe tatăl meu, şi mă voi întoarce".</span>
<span class="v-num v-6">6&nbsp;</span><span class="v GN50_6" data-id="GN50_6">Iar Faraon a răspuns: "Suite-te şi-l îngroapă pe tatăl tău, aşa cum te-a jurat el".</span>
<span class="v-num v-7">7&nbsp;</span><span class="v GN50_7" data-id="GN50_7">Şi s'a suit Iosif să-l îngroape pe tatăl său; şi'mpreună cu el s'au suit toţi slujitorii lui Faraon şi bătrânii casei sale şi toţi bătrânii din ţara Egiptului</span>
<span class="v-num v-8">8&nbsp;</span><span class="v GN50_8" data-id="GN50_8">şi toată familia lui Iosif, fraţii săi şi toată familia tatălui său şi neamul lui. Nu şi-au lăsat în ţinutul Goşen decât copiii, oile şi vitele.</span>
<span class="v-num v-9">9&nbsp;</span><span class="v GN50_9" data-id="GN50_9">Cu el au plecat, de asemenea, căruţe şi călăreţi: caravana devenise uriaşă.</span>
<span class="v-num v-10">10&nbsp;</span><span class="v GN50_10" data-id="GN50_10">Şi ajungând ei la aria lui Atad, de dincolo de Iordan, au plâns acolo cu mare plângere tânguitoare; şi l-a jelit Iosif pe tatăl său timp de şapte zile.</span>
<span class="v-num v-11">11&nbsp;</span><span class="v GN50_11" data-id="GN50_11">Văzând plângerea de la aria lui Atad, Canaaneenii, locuitorii acelui ţinut, au zis: "Amarnică e plângerea aceasta la Egipteni". Deaceea i s'a dat locului aceluia numele Abel-Miţraim, adică Plângerea-Egiptenilor, care loc e dincolo de Iordan.</span>
<span class="v-num v-12">12&nbsp;</span><span class="v GN50_12" data-id="GN50_12">Aşa au făcut fiii lui [Iacob] cu el, după cum le poruncise:</span>
<span class="v-num v-13">13&nbsp;</span><span class="v GN50_13" data-id="GN50_13">l-au dus fiii săi în ţara Canaanului şi l-au îngropat în peştera din ţarina Macpela, cea de lângă Mamvri, pe care Avraam o cumpărase, cu ţarină cu tot, de la Efron Heteul, ca loc de veci.</span>
<span class="v-num v-14">14&nbsp;</span><span class="v GN50_14" data-id="GN50_14">Iosif s'a întors apoi în Egipt, el şi fraţii lui şi toţi cei ce se suiseră cu el să-şi îngroape tatăl.</span>
<span class="v-num v-15">15&nbsp;</span><span class="v GN50_15" data-id="GN50_15">Când însă fraţii lui Iosif au văzut că tatăl lor e mort, au zis: "S'ar putea ca Iosif să-şi aducă aminte de nelegiuirea noastră şi să-şi răzbune răul pe care noi i l-am făcut...".</span>
<span class="v-num v-16">16&nbsp;</span><span class="v GN50_16" data-id="GN50_16">Şi i-au trimis vorbă lui Iosif, zicându-i: "Înainte de a muri, tatăl tău a dat o straşnică poruncă:</span>
<span class="v-num v-17">17&nbsp;</span><span class="v GN50_17" data-id="GN50_17">- Aşa să-i spuneţi lui Iosif: Iartă-le [fraţilor tăi] greşala şi păcatul, că rău ţi-au făcut ei ţie... Iartă deci greşala celor ce sunt robii Dumnezeului tatălui tău!" Şi a plâns Iosif când i s'au spus acestea.</span>
<span class="v-num v-18">18&nbsp;</span><span class="v GN50_18" data-id="GN50_18">Şi venind ei înşişi la el, au zis: "Noi suntem, iată, robii tăi".</span>
<span class="v-num v-19">19&nbsp;</span><span class="v GN50_19" data-id="GN50_19">Dar Iosif le-a zis: "Nu vă temeţi, fiindcă şi eu sunt al lui Dumnezeu.</span>
<span class="v-num v-20">20&nbsp;</span><span class="v GN50_20" data-id="GN50_20">Voi mi-aţi vrut mie răul, dar Dumnezeu mi-a vrut binele, aşa ca El să plinească ceea ce se'ntâmplă acum: să ţină'n viaţă un popor numeros".</span>
<span class="v-num v-21">21&nbsp;</span><span class="v GN50_21" data-id="GN50_21">Şi le-a mai zis: "Nu vă temeţi! Eu vă voi hrăni pân'la capăt, pe voi şi pe copiii voştri". Şi i-a mângâiat şi le-a vorbit pe inima lor.</span>
<span class="v-num v-22">22&nbsp;</span><span class="v GN50_22" data-id="GN50_22">Iosif a locuit în Egipt, el şi fraţii săi şi toată casa tatălui său. Şi a trăit Iosif o sută zece ani.</span>
<span class="v-num v-23">23&nbsp;</span><span class="v GN50_23" data-id="GN50_23">Şi i-a văzut Iosif pe urmaşii lui Efraim până la al treilea neam; iar copiii lui Machir, fiul lui Manase, s'au născut pe genunchii lui Iosif .</span>
<span class="v-num v-24">24&nbsp;</span><span class="v GN50_24" data-id="GN50_24">Iosif le-a vorbit aşa fraţilor săi: "Eu mor, dar pe voi vă va cerceta Dumnezeu şi vă va strămuta din pământul acesta în pământul pe care cu jurământ l-a făgăduit Dumnezeu părinţilor noştri, lui Avraam şi lui Isaac şi lui Iacob".</span>
<span class="v-num v-25">25&nbsp;</span><span class="v GN50_25" data-id="GN50_25">Şi i-a jurat Iosif pe fiii lui Israel zicând: "Atunci, când vă va cerceta Dumnezeu, amintiţi-vă de osemintele mele şi duceţi-le cu voi!"</span>
</div>
</div>
<div class="footnotes">

</div>

<div class="footer"><div class="nav">
<a class="prev" href="GN49.html">&lt;</a>
<a class="home" href="index.html">=</a>
<a class="next" href="EX1.html">&gt;</a>
</div></div>
</body>
</html>