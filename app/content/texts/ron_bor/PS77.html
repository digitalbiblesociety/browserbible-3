<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>PSALMII 77 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PS.html">Biblia Ortodoxă Română Sinodală (2006)</a><a class="location" href="PS.html">PSALMII 77</a><a class="prev" href="PS76.html">&lt;</a>
<a class="home" href="index.html">=</a>
<a class="next" href="PS78.html">&gt;</a>
</div></div>
<div class="section chapter PS PS77 ron_bor ron " dir="ltr" lang="ro" data-id="PS77" data-nextid="PS78" data-previd="PS76">
<div class="c">Psalmul 77</div>
<div class="p">
<span class="v-num v-1">1&nbsp;</span><span class="v PS77_1" data-id="PS77_1">Luaţi aminte, poporul meu, la legea mea, plecaţi urechile voastre spre graiurile gurii mele.</span>
<span class="v-num v-2">2&nbsp;</span><span class="v PS77_2" data-id="PS77_2">Deschide-voi în pilde gura mea, spune-voi cele ce au fost dintru început,</span>
<span class="v-num v-3">3&nbsp;</span><span class="v PS77_3" data-id="PS77_3">Câte am auzit şi am cunoscut şi câte părinţii noştri ne-au învăţat.</span>
<span class="v-num v-4">4&nbsp;</span><span class="v PS77_4" data-id="PS77_4">Nu s-au ascuns de la fiii lor, din neam în neam,</span>
<span class="v-num v-5">5&nbsp;</span><span class="v PS77_5" data-id="PS77_5">Vestind laudele Domnului şi puterile Lui şi minunile pe care le-a făcut.</span>
<span class="v-num v-6">6&nbsp;</span><span class="v PS77_6" data-id="PS77_6">Şi a ridicat mărturie în Iacob şi lege a pus în Israel.</span>
<span class="v-num v-7">7&nbsp;</span><span class="v PS77_7" data-id="PS77_7">Câte a poruncit părinţilor noştri ca să le arate pe ele fiilor lor, ca să le cunoască neamul ce va să vină,</span>
<span class="v-num v-8">8&nbsp;</span><span class="v PS77_8" data-id="PS77_8">Fiii ce se vor naşte şi se vor ridica, şi le vor vesti fiilor lor,</span>
<span class="v-num v-9">9&nbsp;</span><span class="v PS77_9" data-id="PS77_9">Ca să-şi pună în Dumnezeu nădejdea lor şi să nu uite binefacerile lui Dumnezeu şi poruncile Lui să le ţină,</span>
<span class="v-num v-10">10&nbsp;</span><span class="v PS77_10" data-id="PS77_10">Ca să nu fie ca părinţii lor neam îndărătnic şi răzvrătit,</span>
<span class="v-num v-11">11&nbsp;</span><span class="v PS77_11" data-id="PS77_11">Neam care nu şi-a îndreptat inima sa şi nu şi-a încredinţat lui Dumnezeu duhul său.</span>
<span class="v-num v-12">12&nbsp;</span><span class="v PS77_12" data-id="PS77_12">Fiii lui Efraim, arcaşi înarmaţi, întors-au spatele, în zi de război.</span>
<span class="v-num v-13">13&nbsp;</span><span class="v PS77_13" data-id="PS77_13">N-au păzit legământul lui Dumnezeu şi în legea Lui n-au v rut să umble.</span>
<span class="v-num v-14">14&nbsp;</span><span class="v PS77_14" data-id="PS77_14">Şi au uitat facerile Lui de bine şi minunile Lui, pe care le-a arătat lor,</span>
<span class="v-num v-15">15&nbsp;</span><span class="v PS77_15" data-id="PS77_15">Minunile pe care le-a făcut înaintea părinţilor lor, în pământul Egiptului, în câmpia Taneos.</span>
<span class="v-num v-16">16&nbsp;</span><span class="v PS77_16" data-id="PS77_16">Despicat-a marea şi i-a trecut pe ei; stătut-au apele ca un zid;</span>
<span class="v-num v-17">17&nbsp;</span><span class="v PS77_17" data-id="PS77_17">Povăţuitu-i-a pe ei cu nor ziua şi toată noaptea cu lumină de foc;</span>
<span class="v-num v-18">18&nbsp;</span><span class="v PS77_18" data-id="PS77_18">Despicat-a piatră în pustie şi i-a adăpat pe ei cu bogăţie de apă.</span>
<span class="v-num v-19">19&nbsp;</span><span class="v PS77_19" data-id="PS77_19">Scos-a apă din piatră şi au curs apele ca nişte râuri.</span>
<span class="v-num v-20">20&nbsp;</span><span class="v PS77_20" data-id="PS77_20">Dar ei încă au greşit înaintea Lui, amărât-au pe Cel Preaînalt, în loc fără de apă.</span>
<span class="v-num v-21">21&nbsp;</span><span class="v PS77_21" data-id="PS77_21">Şi au ispitit pe Dumnezeu în inimile lor, cerând mâncare sufletelor lor.</span>
<span class="v-num v-22">22&nbsp;</span><span class="v PS77_22" data-id="PS77_22">Şi au grăit împotriva lui Dumnezeu şi au zis: "Va putea, oare, Dumnezeu să gătească masă în pustiu?"</span>
<span class="v-num v-23">23&nbsp;</span><span class="v PS77_23" data-id="PS77_23">- Pentru că a lovit piatra şi au curs ape şi pâraiele s-au umplut de apă.</span>
<span class="v-num v-24">24&nbsp;</span><span class="v PS77_24" data-id="PS77_24">"Oare, va putea da şi pâine, sau va putea întinde masă poporului Său?"</span>
<span class="v-num v-25">25&nbsp;</span><span class="v PS77_25" data-id="PS77_25">Pentru aceasta a auzit Domnul şi S-a mâniat şi foc s-a aprins peste Iacob şi mânie s-a suit peste Israel.</span>
<span class="v-num v-26">26&nbsp;</span><span class="v PS77_26" data-id="PS77_26">Căci n-au crezut în Dumnezeu, nici n-au nădăjduit în izbăvirea Lui.</span>
<span class="v-num v-27">27&nbsp;</span><span class="v PS77_27" data-id="PS77_27">Şi a poruncit norilor de deasupra şi uşile cerului le-a deschis</span>
<span class="v-num v-28">28&nbsp;</span><span class="v PS77_28" data-id="PS77_28">Şi a plouat peste ei mană de mâncare şi pâine cerească le-a dat lor.</span>
<span class="v-num v-29">29&nbsp;</span><span class="v PS77_29" data-id="PS77_29">Pâine îngerească a mâncat omul; bucate le-a trimis lor din destul.</span>
<span class="v-num v-30">30&nbsp;</span><span class="v PS77_30" data-id="PS77_30">Poruncit-a El, din cer, vânt dinspre răsărit şi a adus cu puterea Lui vânt dinspre miazăzi.</span>
<span class="v-num v-31">31&nbsp;</span><span class="v PS77_31" data-id="PS77_31">Şi a plouat peste ei ca pulberea cărnuri şi ca nisipul mării păsări zburătoare.</span>
<span class="v-num v-32">32&nbsp;</span><span class="v PS77_32" data-id="PS77_32">Şi au căzut în mijlocul taberei lor, împrejurul corturilor lor.</span>
<span class="v-num v-33">33&nbsp;</span><span class="v PS77_33" data-id="PS77_33">Şi au mâncat şi s-au săturat foarte şi pofta lor şi-au împlinit-o.</span>
<span class="v-num v-34">34&nbsp;</span><span class="v PS77_34" data-id="PS77_34">Nimic nu le lipsea din cele ce pofteau şi mâncarea le era încă în gura lor,</span>
<span class="v-num v-35">35&nbsp;</span><span class="v PS77_35" data-id="PS77_35">Când mânia lui Dumnezeu s-a ridicat peste ei şi a ucis pe cei sătui ai lor şi pe cei aleşi ai lui Israel i-a doborât.</span>
<span class="v-num v-36">36&nbsp;</span><span class="v PS77_36" data-id="PS77_36">Cu toate acestea încă au mai păcătuit şi n-au crezut în minunile Lui.</span>
<span class="v-num v-37">37&nbsp;</span><span class="v PS77_37" data-id="PS77_37">Şi s-au stins în deşertăciune zilele lor şi anii lor degrabă.</span>
<span class="v-num v-38">38&nbsp;</span><span class="v PS77_38" data-id="PS77_38">Când îi ucidea pe ei, Îl căutau şi se întorceau şi reveneau la Dumnezeu.</span>
<span class="v-num v-39">39&nbsp;</span><span class="v PS77_39" data-id="PS77_39">Şi şi-au adus aminte că Dumnezeu este ajutorul lor şi Dumnezeul Cel Preaînalt este izbăvitorul lor.</span>
<span class="v-num v-40">40&nbsp;</span><span class="v PS77_40" data-id="PS77_40">Dar L-au înşelat pe El, cu gura lor şi cu limba lor L-au minţit.</span>
<span class="v-num v-41">41&nbsp;</span><span class="v PS77_41" data-id="PS77_41">În inima lor n-au fost drepţi cu El, nici n-au crezut în legământul Lui.</span>
<span class="v-num v-42">42&nbsp;</span><span class="v PS77_42" data-id="PS77_42">Iar El este îndurător, va curăţi păcatele şi nu-i va nimici.</span>
<span class="v-num v-43">43&nbsp;</span><span class="v PS77_43" data-id="PS77_43">Îşi va întoarce de multe ori mânia Lui şi nu va aprinde toată urgia Lui.</span>
<span class="v-num v-44">44&nbsp;</span><span class="v PS77_44" data-id="PS77_44">Şi-a adus aminte că trup sunt ei, suflare ce trece şi nu se mai întoarce.</span>
<span class="v-num v-45">45&nbsp;</span><span class="v PS77_45" data-id="PS77_45">De câte ori L-au amărât în pustiu, L-au mâniat în pământ fără de apă?</span>
<span class="v-num v-46">46&nbsp;</span><span class="v PS77_46" data-id="PS77_46">Şi s-au întors şi au ispitit pe Dumnezeu şi pe Sfântul lui Israel L-au întărâtat.</span>
<span class="v-num v-47">47&nbsp;</span><span class="v PS77_47" data-id="PS77_47">Nu şi-au adus aminte de braţul Lui, de ziua în care i-a izbăvit pe ei din mâna asupritorului.</span>
<span class="v-num v-48">48&nbsp;</span><span class="v PS77_48" data-id="PS77_48">Că a făcut în Egipt semnele Lui şi minunile Lui în câmpia Taneos:</span>
<span class="v-num v-49">49&nbsp;</span><span class="v PS77_49" data-id="PS77_49">El a prefăcut în sânge râurile lor şi apele lor, ca să nu bea.</span>
<span class="v-num v-50">50&nbsp;</span><span class="v PS77_50" data-id="PS77_50">El a trimis asupra lor tăuni şi i-a mâncat pe ei; şi broaşte şi i-a prăpădit pe ei.</span>
<span class="v-num v-51">51&nbsp;</span><span class="v PS77_51" data-id="PS77_51">Dat-a stricăciunii rodul lor şi ostenelile lor, lăcustelor.</span>
<span class="v-num v-52">52&nbsp;</span><span class="v PS77_52" data-id="PS77_52">Bătut-a cu grindină via lor şi duzii lor cu piatră.</span>
<span class="v-num v-53">53&nbsp;</span><span class="v PS77_53" data-id="PS77_53">Dat-a grindinii dobitoacele lor şi averea lor focului.</span>
<span class="v-num v-54">54&nbsp;</span><span class="v PS77_54" data-id="PS77_54">Trimis-a asupra lor urgia mâniei Lui; mânie, urgie şi necaz trimis-a prin îngeri nimicitori.</span>
<span class="v-num v-55">55&nbsp;</span><span class="v PS77_55" data-id="PS77_55">Făcut-a cale mâniei Lui; n-a cruţat de moarte sufletele lor şi dobitoacele lor morţii le-a dat.</span>
<span class="v-num v-56">56&nbsp;</span><span class="v PS77_56" data-id="PS77_56">Lovit-a pe toţi cei întâi-născuţi din Egipt, pârga ostenelilor lor, în locaşurile lui Ham.</span>
<span class="v-num v-57">57&nbsp;</span><span class="v PS77_57" data-id="PS77_57">Ridicat-a ca pe nişte oi pe poporul Său şi i-ţa dus pe ei, ca pe o turmă, în pustiu.</span>
<span class="v-num v-58">58&nbsp;</span><span class="v PS77_58" data-id="PS77_58">Povăţuitu-i-a pe ei cu nădejde şi nu s-au înfricoşat şi pe vrăjmaşii lor i-a acoperit marea.</span>
<span class="v-num v-59">59&nbsp;</span><span class="v PS77_59" data-id="PS77_59">Dusu-i-a pe ei la hotarul sfinţeniei Lui, muntele pe care l-a dobândit dreapta Lui.</span>
<span class="v-num v-60">60&nbsp;</span><span class="v PS77_60" data-id="PS77_60">Izgonit-a dinaintea lor neamuri şi le-a dat lor prin sorţi pământul de moştenire;</span>
<span class="v-num v-61">61&nbsp;</span><span class="v PS77_61" data-id="PS77_61">Şi a aşezat în corturile lor seminţiile lui Israel.</span>
<span class="v-num v-62">62&nbsp;</span><span class="v PS77_62" data-id="PS77_62">Dar ei au ispitit şi au amărât pe Dumnezeul Cel Preaînalt şi poruncile Lui nu le-au păzit.</span>
<span class="v-num v-63">63&nbsp;</span><span class="v PS77_63" data-id="PS77_63">Şi s-au întors şi au călcat legământul ca şi părinţii lor, întorsu-s-au ca un arc strâmb.</span>
<span class="v-num v-64">64&nbsp;</span><span class="v PS77_64" data-id="PS77_64">Şi L-au mâniat pe El cu înălţimile lor şi cu idolii lor L-au întărâtat pe El.</span>
<span class="v-num v-65">65&nbsp;</span><span class="v PS77_65" data-id="PS77_65">Auzit-a Dumnezeu şi S-a mâniat şi a urgisit foarte pe Israel.</span>
<span class="v-num v-66">66&nbsp;</span><span class="v PS77_66" data-id="PS77_66">A lepădat cortul Său din Şilo, locaşul Lui, în care a locuit printre oameni.</span>
<span class="v-num v-67">67&nbsp;</span><span class="v PS77_67" data-id="PS77_67">Şi a robit tăria lor şi frumuseţea lor a dat-o în mâinile vrăjmaşului.</span>
<span class="v-num v-68">68&nbsp;</span><span class="v PS77_68" data-id="PS77_68">Şi a dat sabiei pe poporul Său şi de moştenirea Lui n-a ţinut seama.</span>
<span class="v-num v-69">69&nbsp;</span><span class="v PS77_69" data-id="PS77_69">Pe tinerii lor i-a mistuit focul şi fecioarele lor n-au fost înconjurate cu cinste.</span>
<span class="v-num v-70">70&nbsp;</span><span class="v PS77_70" data-id="PS77_70">Preoţii lor de sabie au căzut şi văduvele lor nu vor plânge.</span>
<span class="v-num v-71">71&nbsp;</span><span class="v PS77_71" data-id="PS77_71">Şi S-a deşteptat Domnul ca cel ce doarme, ca un viteaz ameţit de vin,</span>
<span class="v-num v-72">72&nbsp;</span><span class="v PS77_72" data-id="PS77_72">Şi a lovit din spate pe vrăjmaşii Săi; ocară veşnică le-a dat lor.</span>
<span class="v-num v-73">73&nbsp;</span><span class="v PS77_73" data-id="PS77_73">Şi a lepădat cortul lui Iosif şi seminţia lui Efraim n-a ales-o;</span>
<span class="v-num v-74">74&nbsp;</span><span class="v PS77_74" data-id="PS77_74">Ci a ales seminţia lui Iuda, Muntele Sion, pe care l-a iubit.</span>
<span class="v-num v-75">75&nbsp;</span><span class="v PS77_75" data-id="PS77_75">Şi a zidit locaşul Său cel sfânt, ca înălţimea cerului; pe pământ l-a întemeiat pe el în veac.</span>
<span class="v-num v-76">76&nbsp;</span><span class="v PS77_76" data-id="PS77_76">Şi a ales pe David robul Său şi l-a luat pe el de la turmele oilor.</span>
<span class="v-num v-77">77&nbsp;</span><span class="v PS77_77" data-id="PS77_77">De lângă oile ce nasc l-a luat pe el, ca să pască pe Iacob, poporul Său, şi pe Israel, moştenirea Sa.</span>
<span class="v-num v-78">78&nbsp;</span><span class="v PS77_78" data-id="PS77_78">Şi i-a păscut pe ei întru nerăutatea inimii lui şi în priceperea mâinii lui i-a povăţuit pe ei.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="PS76.html">&lt;</a>
<a class="home" href="index.html">=</a>
<a class="next" href="PS78.html">&gt;</a>
</div></div>
</body>
</html>