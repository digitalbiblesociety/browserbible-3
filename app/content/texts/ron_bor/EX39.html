<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA 39 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">Biblia Ortodoxă Română Sinodală (2006)</a><a class="location" href="EX.html">IEȘIREA 39</a><a class="prev" href="EX38.html">&lt;</a>
<a class="home" href="index.html">=</a>
<a class="next" href="EX40.html">&gt;</a>
</div></div>
<div class="section chapter EX EX39 ron_bor ron " dir="ltr" lang="ron" data-id="EX39" data-nextid="EX40" data-previd="EX38">
<div class="c">39</div>
<div class="p">
<span class="v-num v-1">1&nbsp;</span><span class="v EX39_1" data-id="EX39_1">Iar din mătase violetă, stacojie şi vişinie au făcut veşminte de slujbă, pentru slujit în locaşul sfânt, şi au mai făcut veşminte sfinte pentru Aaron, cum poruncise Domnul lui Moise.</span>
<span class="v-num v-2">2&nbsp;</span><span class="v EX39_2" data-id="EX39_2">Au făcut efodul din fire de aur, din mătase violetă, stacojie şi vişinie şi din în răsucit.</span>
<span class="v-num v-3">3&nbsp;</span><span class="v EX39_3" data-id="EX39_3">Şi anume: au desfăcut aurul în foi şi au tăiat fire, pe care le-au ţesut cu iscusinţă printre firele de mătase violetă, stacojie şi vişinie şi de in răsucit, lucru iscusit.</span>
<span class="v-num v-4">4&nbsp;</span><span class="v EX39_4" data-id="EX39_4">I-au făcut încheietori de încheiat pe umeri şi au unit amândouă părţile lui.</span>
<span class="v-num v-5">5&nbsp;</span><span class="v EX39_5" data-id="EX39_5">Brâul efodului, care vine peste el, la fel cu el, l-au făcut din fire de aur, din mătase violetă, stacojie   şi vişinie şi din în răsucit, cum poruncise Domnul lui Moise.</span>
<span class="v-num v-6">6&nbsp;</span><span class="v EX39_6" data-id="EX39_6">Au lucrat apoi două  pietre de smarald, aşezându-le în cuibuleţe de aur şi săpând pe ele numele fiilor lui Israel, cum se sapă pe pecete,</span>
<span class="v-num v-7">7&nbsp;</span><span class="v EX39_7" data-id="EX39_7">Şi le-au pus la încheieturile efodului, pe umeri, întru pomenirea fiilor lui Israel, cum poruncise Domnul lui Moise.</span>
<span class="v-num v-8">8&nbsp;</span><span class="v EX39_8" data-id="EX39_8">Au făcut apoi hoşenul, lucrare iscusită, la fel cu efodul, din fire de aur şi din mătase violetă, stacojie  şi vişinie şi din în răsucit.</span>
<span class="v-num v-9">9&nbsp;</span><span class="v EX39_9" data-id="EX39_9">Hoşenul l-au făcut dublu, în patru colţuri, lung de o palmă şi lat de o palmă.</span>
<span class="v-num v-10">10&nbsp;</span><span class="v EX39_10" data-id="EX39_10">Şi au pus pe el pietre scumpe, aşezate în patru rânduri: într-un rând un sardeon, un topaz şi un smarald - rândul întâi;</span>
<span class="v-num v-11">11&nbsp;</span><span class="v EX39_11" data-id="EX39_11">În rândul al doilea: un rubin, un safir şi un diamant;</span>
<span class="v-num v-12">12&nbsp;</span><span class="v EX39_12" data-id="EX39_12">În rândul al treilea: un opal, o agată şi un ametist;</span>
<span class="v-num v-13">13&nbsp;</span><span class="v EX39_13" data-id="EX39_13">Şi în rândul al patrulea: un hrisolit, un onix şi un iaspis. Ele erau aşezate în cuibuleţe de aur.</span>
<span class="v-num v-14">14&nbsp;</span><span class="v EX39_14" data-id="EX39_14">Pietrele acestea erau în număr de douăsprezece, după numărul fiilor lui Israel, şi pe fiecare din ele era săpat, ca pe pecete, câte un nume, din cele ale celor douăsprezece seminţii.</span>
<span class="v-num v-15">15&nbsp;</span><span class="v EX39_15" data-id="EX39_15">La hoşen au făcut apoi lănţişoare groase de aur curat şi lucrate răsucit, ca sfoara;</span>
<span class="v-num v-16">16&nbsp;</span><span class="v EX39_16" data-id="EX39_16">Au mai făcut două rozete şi două verigi de aur şi au prins cele două verigi de cele două colţuri de sus ale hoşenului;</span>
<span class="v-num v-17">17&nbsp;</span><span class="v EX39_17" data-id="EX39_17">Şi au agăţat două capete ale lănţişoarelor de cele două verigi din colturile hoşenului,</span>
<span class="v-num v-18">18&nbsp;</span><span class="v EX39_18" data-id="EX39_18">Iar celelalte două capete ale celor două lănţişoare le-au agăţat de cele două rozete şi le-au prins pe acestea de încheieturile efodului, pe faţa acestuia.</span>
<span class="v-num v-19">19&nbsp;</span><span class="v EX39_19" data-id="EX39_19">După aceea au mai făcut încă două verigi de aur şi le-au prins de celelalte două colţuri ale hoşenului pe cealaltă parte dinspre efod;</span>
<span class="v-num v-20">20&nbsp;</span><span class="v EX39_20" data-id="EX39_20">Şi au mai făcut şi alte două verigi de aur şi le-au prins de cele două încheieturi ale efodului, dedesubt, pe faţa lui, unde se unesc, mai sus de încingătoarea efodului.</span>
<span class="v-num v-21">21&nbsp;</span><span class="v EX39_21" data-id="EX39_21">Şi au legat hoşenul cu verigile lui de verigile efodului cu un şnur de mătase violetă, ca să stea deasupra încingătorii efodului şi ca să nu cadă hoşenul de pe efod, cum poruncise Domnul lui Moise.</span>
<span class="v-num v-22">22&nbsp;</span><span class="v EX39_22" data-id="EX39_22">Iar meilul care vine sub efod, l-au făcut din purpură ţesută violet.</span>
<span class="v-num v-23">23&nbsp;</span><span class="v EX39_23" data-id="EX39_23">Acesta avea în partea de sus o deschizătură şi împrejurul acestei deschizături avea un guler, ţesut ca o platoşă, ca să nu se rupă.</span>
<span class="v-num v-24">24&nbsp;</span><span class="v EX39_24" data-id="EX39_24">Meilului i-au făcut pe la poale ciucuri de mătase violetă, stacojie şi vişinie şi de în răsucit;</span>
<span class="v-num v-25">25&nbsp;</span><span class="v EX39_25" data-id="EX39_25">I-au mai făcut şi clopoţei de aur curat şi au pus clopoţei printre ciucurii de la poalele meilului de jur împrejur;</span>
<span class="v-num v-26">26&nbsp;</span><span class="v EX39_26" data-id="EX39_26">Şi i-au aşezat pe la poalele meilului de slujbă aşa: un clopoţel şi un ciucure, un clopoţel şi un ciucure, cum poruncise Domnul lui Moise.</span>
<span class="v-num v-27">27&nbsp;</span><span class="v EX39_27" data-id="EX39_27">Au făcut apoi pentru Aaron şi pentru fiii lui hitoane ţesute din în,</span>
<span class="v-num v-28">28&nbsp;</span><span class="v EX39_28" data-id="EX39_28">Chidare de în, turbane tot de în şi pantaloni de în răsucit;</span>
<span class="v-num v-29">29&nbsp;</span><span class="v EX39_29" data-id="EX39_29">Şi cingătoare din în răsucit şi de mătase violetă, stacojie şi vişinie, ţesută cu alesături, cum poruncise Domnul lui Moise.</span>
<span class="v-num v-30">30&nbsp;</span><span class="v EX39_30" data-id="EX39_30">După aceea au făcut o tăbliţă de aur curat, diadema sfinţeniei, şi au săpat pe ea, ca pe pecete, cuvintele: "Sfinţenia Domnului".</span>
<span class="v-num v-31">31&nbsp;</span><span class="v EX39_31" data-id="EX39_31">Şi au prins de ea un şnur de mătase violetă, ca s-o lege peste chidar, cum poruncise Domnul lui Moise.</span>
<span class="v-num v-32">32&nbsp;</span><span class="v EX39_32" data-id="EX39_32">Aşa s-au sfârşit toate lucrările de la cortul adunării. Şi au făcut fiii lui Israel toate; cum poruncise Domnul lui Moise aşa au făcut.</span>
<span class="v-num v-33">33&nbsp;</span><span class="v EX39_33" data-id="EX39_33">Apoi au adus la Moise: cortul, acoperămintele şi toate cele de trebuinţă ale lui, cârligele lui, scândurile lui, pârghiile lui, stâlpii lui şi postamentele lui;</span>
<span class="v-num v-34">34&nbsp;</span><span class="v EX39_34" data-id="EX39_34">Acoperişurile cele cu piei roşii de berbec şi acoperişurile cele de piei vinete şi perdeaua din mijloc;</span>
<span class="v-num v-35">35&nbsp;</span><span class="v EX39_35" data-id="EX39_35">Chivotul legii, capacul lui şi pârghiile;</span>
<span class="v-num v-36">36&nbsp;</span><span class="v EX39_36" data-id="EX39_36">Masa cu toate cele de trebuinţă pentru ea şi pâinile de pus înainte;</span>
<span class="v-num v-37">37&nbsp;</span><span class="v EX39_37" data-id="EX39_37">Sfeşnicul cel de aur curat, candelele lui, candele puse în el la locul lor, şi toate cele trebuincioase pentru el şi untdelemn de ars;</span>
<span class="v-num v-38">38&nbsp;</span><span class="v EX39_38" data-id="EX39_38">Jertfelnicul cel de aur, mirul pentru ungere, miresme pentru tămâiere şi perdeaua de la intrarea cortului;</span>
<span class="v-num v-39">39&nbsp;</span><span class="v EX39_39" data-id="EX39_39">Jertfelnicul cel de aramă, cămaşa lui cea de aramă, pârghiile lui şi toate cele trebuitoare pentru el, baia şi postamentul ei;</span>
<span class="v-num v-40">40&nbsp;</span><span class="v EX39_40" data-id="EX39_40">Perdelele curţii, stâlpii ei şi postamentele lor, perdelele de la intrarea curţii, frânghiile, ţăruşii şi toate lucrurile trebuitoare la slujbă în cortul adunării;</span>
<span class="v-num v-41">41&nbsp;</span><span class="v EX39_41" data-id="EX39_41">Veşmintele de slujit în cort, veşmintele sfinte ale preotului Aaron şi veşmintele de slujbă pentru fiii lui.</span>
<span class="v-num v-42">42&nbsp;</span><span class="v EX39_42" data-id="EX39_42">Toate aceste lucruri le făcuseră fiii lui Israel aşa cum poruncise Domnul lui Moise.</span>
<span class="v-num v-43">43&nbsp;</span><span class="v EX39_43" data-id="EX39_43">Şi privi Moise toată lucrarea şi iată ei o făcuseră aşa cum poruncise Domnul şi Moise i-a binecuvântat.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX38.html">&lt;</a>
<a class="home" href="index.html">=</a>
<a class="next" href="EX40.html">&gt;</a>
</div></div>
</body>
</html>