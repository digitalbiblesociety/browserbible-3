<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 48 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 48</a><a class="prev" href="GN47.html">&lt;</a>
<a class="home" href="index.html">=</a>
<a class="next" href="GN49.html">&gt;</a>
</div></div>
<div class="section chapter GN GN48 ron_roa ron " dir="ltr" lang="ro" data-id="GN48" data-nextid="GN49" data-previd="GN47">
<div class="c">48</div>
<div class="p">
<span class="v-num v-1">1&nbsp;</span><span class="v GN48_1" data-id="GN48_1">Şi a fost că la o vreme după aceasta i s'a spus lui Iosif: "Tatăl tău e bolnav". Atunci el i-a luat cu sine pe cei doi fii ai săi, pe Manase şi pe Efraim, şi a venit la Iacob.</span>
<span class="v-num v-2">2&nbsp;</span><span class="v GN48_2" data-id="GN48_2">Lui Iacob i s'a dat de veste spunându-i-se: "Iată că Iosif, fiul tău, vine la tine". Şi Israel, adunându-şi puterile, s'a aşezat pe marginea patului.</span>
<span class="v-num v-3">3&nbsp;</span><span class="v GN48_3" data-id="GN48_3">Şi a zis Iacob către Iosif: "Dumnezeu Atotputernicul mi S'a arătat în Luz, în ţara Canaanului, şi m'a binecuvântat.</span>
<span class="v-num v-4">4&nbsp;</span><span class="v GN48_4" data-id="GN48_4">El mi-a zis: Iată, te voi face rodnic şi te voi înmulţi şi voi face din tine adunare de popoare, iar pământul acesta îl voi da urmaşilor tăi de după tine în stăpânire veşnică.</span>
<span class="v-num v-5">5&nbsp;</span><span class="v GN48_5" data-id="GN48_5">Iar acum, cei doi fii ai tăi, care ţi s'au născut în ţara Egiptului înainte ca eu să fi venit la tine în Egipt, vor fi ai mei: Efraim şi Manase vor fi ai mei aşa cum sunt Ruben şi Simeon.</span>
<span class="v-num v-6">6&nbsp;</span><span class="v GN48_6" data-id="GN48_6">Iar copiii născuţi din tine după ei, să fie ai tăi; cu numele fraţilor lor vor fi chemaţi la partea lor de moştenire .</span>
<span class="v-num v-7">7&nbsp;</span><span class="v GN48_7" data-id="GN48_7">În timp ce eu veneam din Mesopotamia, pe drum mi-a murit Rahela, mama ta, în ţara Canaanului, cu puţin înainte de a ajunge la Efrata, şi am îngropat-o acolo, lângă drumul spre Efrata - adică Betleem".</span>
<span class="v-num v-8">8&nbsp;</span><span class="v GN48_8" data-id="GN48_8">Când Israel i-a zărit pe fiii lui Iosif, a zis: "Cine sunt aceştia?"</span>
<span class="v-num v-9">9&nbsp;</span><span class="v GN48_9" data-id="GN48_9">Răspuns-a Iosif tatălui său: "Aceştia sunt fiii mei, pe care mi i-a dat Dumnezeu aici!" Iar Iacob a zis: "Adu-i la mine ca să-i binecuvintez!"</span>
<span class="v-num v-10">10&nbsp;</span><span class="v GN48_10" data-id="GN48_10">Ochii lui Israel însă erau slăbiţi de bătrâneţe şi nu mai puteau să vadă. Şi [Iosif] i-a apropiat pe fiii săi de el, iar el i-a sărutat şi i-a îmbrăţişat.</span>
<span class="v-num v-11">11&nbsp;</span><span class="v GN48_11" data-id="GN48_11">Şi a zis Israel către Iosif: "Nu credeam c'o să-ţi mai văd faţa, şi iată că Dumnezeu mi i-a arătat şi pe urmaşii tăi".</span>
<span class="v-num v-12">12&nbsp;</span><span class="v GN48_12" data-id="GN48_12">Atunci Iosif i-a luat de la genunchii tatălui său şi i s'a închinat cu faţa la pământ.</span>
<span class="v-num v-13">13&nbsp;</span><span class="v GN48_13" data-id="GN48_13">Iosif i-a luat apoi pe cei doi fii ai săi, pe Efraim cu mâna dreaptă [aşa ca el să fie] în stânga lui Israel, iar pe Manase cu mâna stângă [aşa ca el să fie] în dreapta lui Israel, şi i-a apropiat de dânsul.</span>
<span class="v-num v-14">14&nbsp;</span><span class="v GN48_14" data-id="GN48_14">Israel însă şi-a întins mâna cea dreaptă şi a pus-o pe capul lui Efraim - deşi acesta era mai mic -, iar pe cea stângă [şi-a pus-o] pe capul lui Manase, încrucişându-şi mâinile .</span>
<span class="v-num v-15">15&nbsp;</span><span class="v GN48_15" data-id="GN48_15">Şi i-a binecuvântat, zicând: "Dumnezeul în faţa Căruia au umblat părinţii mei Avraam şi Isaac, Dumnezeul Care m'a păstorit pe mine de când mă ştiu până'n ziua de azi,</span>
<span class="v-num v-16">16&nbsp;</span><span class="v GN48_16" data-id="GN48_16">Îngerul care m'a izbăvit pe mine de tot răul să-i binecuvinteze pe copiii aceştia, şi'ntru ei să dăinuiască numele meu şi numele părinţilor mei Avraam şi Isaac, şi să crească ei întru mulţime mare pe pământ!"</span>
<span class="v-num v-17">17&nbsp;</span><span class="v GN48_17" data-id="GN48_17">Când Iosif însă a văzut că tatăl său şi-a pus mâna cea dreaptă pe capul lui Efraim, i-a părut rău şi a luat mâna tatălui său ca s'o mute de pe capul lui Efraim pe capul lui Manase.</span>
<span class="v-num v-18">18&nbsp;</span><span class="v GN48_18" data-id="GN48_18">Şi a zis Iosif către tatăl său: "Nu aşa, tată, că cestălalt este întâiul-născut; pe capul său pune-ţi mâna ta cea dreaptă!"</span>
<span class="v-num v-19">19&nbsp;</span><span class="v GN48_19" data-id="GN48_19">Tatăl său însă n'a vrut, ci a zis: "Ştiu, fiul meu, ştiu; şi el va deveni un popor, şi el va fi mare; dar fratele său cel mic va fi mai mare decât el, iar seminţia acestuia va fi mulţime de popoare".</span>
<span class="v-num v-20">20&nbsp;</span><span class="v GN48_20" data-id="GN48_20">Şi'n ziua aceea i-a binecuvântat cu aceste cuvinte: "Întru voi se va binecuvânta Israel, zicându-se: - Facă-te Dumnezeu pe tine ca pe Efraim şi ca pe Manase!" (l-a pus pe Efraim înaintea lui Manase).</span>
<span class="v-num v-21">21&nbsp;</span><span class="v GN48_21" data-id="GN48_21">Apoi a zis Israel către Iosif: "Iată, eu mor; dar Dumnezeu va fi cu voi şi vă va întoarce în ţara părinţilor voştri;</span>
<span class="v-num v-22">22&nbsp;</span><span class="v GN48_22" data-id="GN48_22">eu însă îţi dau ţie mai mult decât fraţilor tăi: îţi dau Sichemul, pe care eu cu sabia mea şi cu arcul meu l-am luat din mâinile Amoreilor".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN47.html">&lt;</a>
<a class="home" href="index.html">=</a>
<a class="next" href="GN49.html">&gt;</a>
</div></div>
</body>
</html>