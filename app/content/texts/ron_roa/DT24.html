<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>DEUTERONOMUL (A CINCEA CARTE A LUI MOISE) 24 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="DT.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="DT.html">DEUTERONOMUL (A CINCEA CARTE A LUI MOISE) 24</a><a class="prev" href="DT23.html">&lt;</a>
<a class="home" href="index.html">=</a>
<a class="next" href="DT25.html">&gt;</a>
</div></div>
<div class="section chapter DT DT24 ron_roa ron " dir="ltr" lang="ron" data-id="DT24" data-nextid="DT25" data-previd="DT23">
<div class="c">24</div>
<div class="p">
<span class="v-num v-1">1&nbsp;</span><span class="v DT24_1" data-id="DT24_1">De-şi va lua cineva femeie şi va locui împreună cu dânsa şi de se va întâmpla ca ea să nu afle bunăvoinţă'n ochii lui pentru că el a aflat într'însa ceva ce nu-i place , să-i scrie carte de despărţire, să i-o dea în mână şi s'o scoată din casa lui.</span>
<span class="v-num v-2">2&nbsp;</span><span class="v DT24_2" data-id="DT24_2">Iar dacă ea, ducându-se, se va mărita cu un alt bărbat</span>
<span class="v-num v-3">3&nbsp;</span><span class="v DT24_3" data-id="DT24_3">şi dacă acest al doilea bărbat o va urî şi el, să-i scrie carte de despărţire şi să i-o dea în mână şi s'o scoată din casa lui; sau dacă acest al doilea bărbat care şi-o luase de soţie va muri,</span>
<span class="v-num v-4">4&nbsp;</span><span class="v DT24_4" data-id="DT24_4">atunci bărbatul ei dintâi, cel ce-i dăduse drumul, nu va putea să se răzgândească şi să şi-o ia din nou de soţie după ce ea s'a pângărit; că urâciune este aceasta înaintea Domnului, Dumnezeului tău, şi să nu pângăreşti pământul pe care Domnul, Dumnezeul vostru, vi-l dă ca moştenire.</span>
<span class="v-num v-5">5&nbsp;</span><span class="v DT24_5" data-id="DT24_5">Dacă cineva şi-a luat femeie de curând, să nu iasă la război, şi nici vreo sarcină să i se pună; ci timp de un an să fie [de toate] scutit în familia sa, ca să-şi bucure femeia pe care a luat-o.</span>
<span class="v-num v-6">6&nbsp;</span><span class="v DT24_6" data-id="DT24_6">Să nu iei drept zălog moara, nici măcar piatra ei de deasupra, că prin aceasta iei ca zălog însăşi viaţa.</span>
<span class="v-num v-7">7&nbsp;</span><span class="v DT24_7" data-id="DT24_7">De se va afla că cineva dintre fiii lui Israel l-a răpit pe vreunul din fraţii săi şi, supunându-l silniciei, l-a vândut, tâlharul acela să moară; şi să stârpeşti răul din mijlocul vostru.</span>
<span class="v-num v-8">8&nbsp;</span><span class="v DT24_8" data-id="DT24_8">Asupra unei răni de lepră ia bine seama la ce faci, să păzeşti întocmai şi să plineşti totul după legea pe care v'o spun vouă preoţii, leviţii; aveţi grijă: precum v'am poruncit eu, aşa să faceţi!</span>
<span class="v-num v-9">9&nbsp;</span><span class="v DT24_9" data-id="DT24_9">Adu-ţi aminte ce i-a făcut Domnul, Dumnezeul tău, Mariamei când voi eraţi pe drum la ieşirea din Egipt.</span>
<span class="v-num v-10">10&nbsp;</span><span class="v DT24_10" data-id="DT24_10">Dacă l-ai îndatorat pe aproapele tău cu orice fel de datorie, în casa lui să nu intri ca să iei de la el zălog;</span>
<span class="v-num v-11">11&nbsp;</span><span class="v DT24_11" data-id="DT24_11">afară să stai, iar omul pe care l-ai îndatorat îţi va aduce el zălog, acolo, afară.</span>
<span class="v-num v-12">12&nbsp;</span><span class="v DT24_12" data-id="DT24_12">Iar dacă omul va fi sărac, să nu te culci având zălogul lui asupră-ţi,</span>
<span class="v-num v-13">13&nbsp;</span><span class="v DT24_13" data-id="DT24_13">ci să-i întorci zălogul la asfinţitul soarelui, ca să doarmă el în haina sa şi să te binecuvinteze şi să-ţi fie ţie ca milostenie înaintea Domnului, Dumnezeului tău.</span>
<span class="v-num v-14">14&nbsp;</span><span class="v DT24_14" data-id="DT24_14">Să nu opreşti plata celui sărac şi nevoiaş dintre fraţii tăi, nici pe aceea a străinului care trăieşte în cetăţile tale,</span>
<span class="v-num v-15">15&nbsp;</span><span class="v DT24_15" data-id="DT24_15">ci plata să i-o dai în aceeaşi zi, înainte de asfinţitul soarelui, de vreme ce el este sărac şi în ea îi e nădejdea; ca nu cumva să strige el către Domnul împotriva ta şi să fie păcat întru tine.</span>
<span class="v-num v-16">16&nbsp;</span><span class="v DT24_16" data-id="DT24_16">Părinţii să nu fie daţi morţii pentru vina copiilor, şi nici copiii să nu fie daţi morţii pentru vina părinţilor: fiecare să moară pentru păcatul său.</span>
<span class="v-num v-17">17&nbsp;</span><span class="v DT24_17" data-id="DT24_17">Să nu suceşti dreptatea străinului, nici pe a orfanului şi nici pe a văduvei; haina văduvei să n'o iei zălog;</span>
<span class="v-num v-18">18&nbsp;</span><span class="v DT24_18" data-id="DT24_18">adu-ţi aminte că rob ai fost în ţara Egiptului şi că Domnul, Dumnezeul tău, te-a scos de acolo; iată de ce-ţi poruncesc eu să faci lucrul acesta.</span>
<span class="v-num v-19">19&nbsp;</span><span class="v DT24_19" data-id="DT24_19">Când vei secera holda în ţarina ta şi vei uita vreun snop în ţarină, să nu te întorci să-l iei; el va fi al săracului şi al străinului şi al orfanului şi al văduvei, pentru ca Domnul, Dumnezeul tău, să te binecuvinteze întru toate lucrurile mâinilor tale.</span>
<span class="v-num v-20">20&nbsp;</span><span class="v DT24_20" data-id="DT24_20">Când vei culege măslinele, să nu te întorci să aduni pe cele ce ţi-au rămas în urmă; ele vor fi ale străinului şi ale orfanului şi ale văduvei.</span>
<span class="v-num v-21">21&nbsp;</span><span class="v DT24_21" data-id="DT24_21">Când îţi vei culege via, să nu culegi pe urmă şi ceea ce ţi-a scăpat; să-i fie străinului şi orfanului şi văduvei.</span>
<span class="v-num v-22">22&nbsp;</span><span class="v DT24_22" data-id="DT24_22">Adu-ţi aminte că rob ai fost în ţara Egiptului; iată de ce-ţi poruncesc eu să faci lucrul acesta.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="DT23.html">&lt;</a>
<a class="home" href="index.html">=</a>
<a class="next" href="DT25.html">&gt;</a>
</div></div>
</body>
</html>