<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 23 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 23</a><a class="prev" href="EX22.html">&lt;</a>
<a class="home" href="index.html">=</a>
<a class="next" href="EX24.html">&gt;</a>
</div></div>
<div class="section chapter EX EX23 ron_roa ron " dir="ltr" lang="ro" data-id="EX23" data-nextid="EX24" data-previd="EX22">
<div class="c">23</div>
<div class="p">
<span class="v-num v-1">1&nbsp;</span><span class="v EX23_1" data-id="EX23_1">Să nu-ţi pleci urechea la zvon deşert; să nu iei partea celui vinovat făcându-te martor mincinos.</span>
<span class="v-num v-2">2&nbsp;</span><span class="v EX23_2" data-id="EX23_2">Să nu te iei după cei mai mulţi în a face rău; când eşti martor, să nu te abaţi în partea celor mulţi ca să abaţi judecata;</span>
<span class="v-num v-3">3&nbsp;</span><span class="v EX23_3" data-id="EX23_3">nici chiar săracului să nu-i fii părtinitor la judecată.</span>
<span class="v-num v-4">4&nbsp;</span><span class="v EX23_4" data-id="EX23_4">De vei întâlni boul duşmanului tău - sau asinul său - rătăcit, să-l întorci şi să i-l duci.</span>
<span class="v-num v-5">5&nbsp;</span><span class="v EX23_5" data-id="EX23_5">De vei vedea asinul vrăjmaşului tău căzut sub povară, să nu te faci că nu-l vezi, ci ridică-l împreună cu el.</span>
<span class="v-num v-6">6&nbsp;</span><span class="v EX23_6" data-id="EX23_6">Să nu strâmbi judecata săracului când se judecă.</span>
<span class="v-num v-7">7&nbsp;</span><span class="v EX23_7" data-id="EX23_7">Fereşte-te de fapta nedreaptă; pe cel nevinovat şi pe cel drept să nu-l ucizi; celui nedrept să nu-i dai dreptate de dragul unor daruri.</span>
<span class="v-num v-8">8&nbsp;</span><span class="v EX23_8" data-id="EX23_8">Daruri să nu primeşti, căci darurile orbesc ochii celor ce văd şi strâmbă pricinile cele drepte.</span>
<span class="v-num v-9">9&nbsp;</span><span class="v EX23_9" data-id="EX23_9">Pe străin să nu-l apăsaţi, căci voi ştiţi cum e sufletul pribeagului, că şi voi aţi fost pribegi în ţara Egiptului.</span>
<span class="v-num v-10">10&nbsp;</span><span class="v EX23_10" data-id="EX23_10">Şase ani să-ţi semeni ţarina şi să-i aduni roadele,</span>
<span class="v-num v-11">11&nbsp;</span><span class="v EX23_11" data-id="EX23_11">iar în al şaptelea îi vei da odihnă, lăsând-o nelucrată; din ceea ce a rămas se vor hrăni săracii neamului tău şi vor mânca fiarele câmpului. Tot aşa vei face cu via ta şi cu măslinii tăi.</span>
<span class="v-num v-12">12&nbsp;</span><span class="v EX23_12" data-id="EX23_12">Treburile tale să ţi le faci în şase zile, iar în ziua a şaptea te vei odihni, ca să se odihnească şi boul tău şi asinul tău, şi ca să răsufle fiul roabei tale şi străinul care-i cu tine.</span>
<span class="v-num v-13">13&nbsp;</span><span class="v EX23_13" data-id="EX23_13">Pe toate câte vi le-am spus păziţi-le. Numele altor dumnezei să nu le pomeniţi, nici să se audă ele din gura voastră.</span>
<span class="v-num v-14">14&nbsp;</span><span class="v EX23_14" data-id="EX23_14">De trei ori în an să-Mi serbaţi:</span>
<span class="v-num v-15">15&nbsp;</span><span class="v EX23_15" data-id="EX23_15">Să păziţi sărbătoarea Azimelor: şapte zile veţi mânca azime după cum ţi-am poruncit, la vremea rânduită din luna lui Abib , căci în acea lună ai ieşit din Egipt. Înaintea Mea să nu te înfăţişezi cu mâna goală.</span>
<span class="v-num v-16">16&nbsp;</span><span class="v EX23_16" data-id="EX23_16">Vei păzi sărbătoarea Secerişului, a celor dintâi roade din cele ce vei semăna în ţarina ta; apoi sărbătoarea Culesului, toamna , când îţi aduni munca de pe câmp.</span>
<span class="v-num v-17">17&nbsp;</span><span class="v EX23_17" data-id="EX23_17">De trei ori pe an, toţi cei de parte bărbătească se vor înfăţişa înaintea Domnului, Dumnezeului tău,</span>
<span class="v-num v-18">18&nbsp;</span><span class="v EX23_18" data-id="EX23_18">fiindcă atunci când pe păgâni îi voi alunga de la faţa ta şi-ţi voi lărgi hotarele, nimeni nu-ţi va râvni pământul ; sânge din jertfa Mea să nu jertfeşti pe ceva dospit, şi nici grăsimea sărbătorii Mele să nu rămână până dimineaţa.</span>
<span class="v-num v-19">19&nbsp;</span><span class="v EX23_19" data-id="EX23_19">Pârga celor dintâi roade ale ţarinii tale s'o aduci în casa Domnului, Dumnezeului tău. Miel să nu fierbi în laptele mamei lui!</span>
<span class="v-num v-20">20&nbsp;</span><span class="v EX23_20" data-id="EX23_20">Iată, Eu îl trimit pe îngerul Meu înaintea feţei tale, ca să te păzească pe cale, să te ducă'n ţara pe care ţi-am gătit-o.</span>
<span class="v-num v-21">21&nbsp;</span><span class="v EX23_21" data-id="EX23_21">Ia aminte asupră-ţi şi ascultă de el şi să nu-i fii necredincios; că nu te va cruţa, fiindcă numele Meu este deasupră-i.</span>
<span class="v-num v-22">22&nbsp;</span><span class="v EX23_22" data-id="EX23_22">Dacă'ntr'adevăr Îmi vei asculta glasul şi vei face toate câte vă voi porunci şi vei păzi legământul Meu, Îmi veţi fi popor ales dintre toate neamurile, că al Meu este'ntreg pământul; iar voi Îmi veţi fi preoţie împărătească şi neam sfânt. Iată cuvintele pe care le vei spune fiilor lui Israel: Dacă'ntr'adevăr Îmi veţi asculta glasul şi veţi face tot ceea ce-ţi voi spune , voi fi duşmanul duşmanilor tăi şi potrivnicul potrivnicilor tăi.</span>
<span class="v-num v-23">23&nbsp;</span><span class="v EX23_23" data-id="EX23_23">Căci îngerul Meu, povăţuitorul tău, va merge cu tine şi te va duce la Amorei şi la Hetei şi la Ferezei şi la Canaaneeni şi la Gherghesei şi la Hevei şi la Iebusei şi Eu îi voi stârpi.</span>
<span class="v-num v-24">24&nbsp;</span><span class="v EX23_24" data-id="EX23_24">Nu te vei închina dumnezeilor lor şi nici le vei sluji, nici vei face după faptele lor, ci'ntru totul le vei dărâma capiştile şi'ntru totul le vei zdrobi stâlpii .</span>
<span class="v-num v-25">25&nbsp;</span><span class="v EX23_25" data-id="EX23_25">Să slujeşti Domnului Dumnezeului tău, şi Eu îţi voi binecuvânta pâinea şi vinul şi apa şi voi îndepărta slăbiciunea din mijlocul vostru.</span>
<span class="v-num v-26">26&nbsp;</span><span class="v EX23_26" data-id="EX23_26">Nimic neroditor sau sterp nu va fi pe pământul tău; numărul zilelor tale Eu îl voi plini.</span>
<span class="v-num v-27">27&nbsp;</span><span class="v EX23_27" data-id="EX23_27">Frica o voi trimite să meargă'nainte-ţi, groază voi pune'n toate neamurile asupra cărora vei merge, pe toţi potrivnicii tăi îi voi pune pe fugă.</span>
<span class="v-num v-28">28&nbsp;</span><span class="v EX23_28" data-id="EX23_28">Viespi voi trimite să meargă'nainte-ţi, [cu ele] îi voi alunga pe Amorei şi pe Hevei şi pe Iebusei şi pe Canaaneeni şi pe Hetei de la tine.</span>
<span class="v-num v-29">29&nbsp;</span><span class="v EX23_29" data-id="EX23_29">Dar nu-i voi alunga într'un singur an, ca nu cumva pământul să devină pustiu şi fiarele pământului să se înmulţească asupră-ţi;</span>
<span class="v-num v-30">30&nbsp;</span><span class="v EX23_30" data-id="EX23_30">ci-i voi alunga de la tine pe'ncetul cu'ncetul, până ce tu te vei înmulţi şi vei lua'n moştenire pământul.</span>
<span class="v-num v-31">31&nbsp;</span><span class="v EX23_31" data-id="EX23_31">Întinde-voi hotarele tale de la Marea Roşie până la Marea Filistenilor şi de la pustie până la Râul cel Mare al Eufratului şi da-voi în mâinile voastre pe cei ce locuiesc în ţară şi-i voi alunga de la tine.</span>
<span class="v-num v-32">32&nbsp;</span><span class="v EX23_32" data-id="EX23_32">Să nu faci legământ cu ei, nici cu dumnezeii lor.</span>
<span class="v-num v-33">33&nbsp;</span><span class="v EX23_33" data-id="EX23_33">Să nu locuiască ei în ţara ta, ca să nu te facă să păcătuieşti împotrivă-Mi; că de vei sluji dumnezeilor lor, aceştia îţi vor fi ţie capcană".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX22.html">&lt;</a>
<a class="home" href="index.html">=</a>
<a class="next" href="EX24.html">&gt;</a>
</div></div>
</body>
</html>