<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEREMIA 22 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JR.html">Biblia Ortodoxă Română Sinodală (2006)</a><a class="location" href="JR.html">IEREMIA 22</a><a class="prev" href="JR21.html">&lt;</a>
<a class="home" href="index.html">=</a>
<a class="next" href="JR23.html">&gt;</a>
</div></div>
<div class="section chapter JR JR22 ron_bor ron " dir="ltr" lang="ro" data-id="JR22" data-nextid="JR23" data-previd="JR21">
<div class="c">22</div>
<div class="p">
<span class="v-num v-1">1&nbsp;</span><span class="v JR22_1" data-id="JR22_1">Aşa a zis Domnul: "Coboară-te în casa regelui lui Iuda şi rosteşte cuvintele acestea şi zi:</span>
<span class="v-num v-2">2&nbsp;</span><span class="v JR22_2" data-id="JR22_2">Regele lui Iuda, cel ce şezi pe scaunul lui David, ascultă cuvântul Domnului şi tu şi slugile tale şi poporul tău, care intraţi pe porţile acestea!</span>
<span class="v-num v-3">3&nbsp;</span><span class="v JR22_3" data-id="JR22_3">Aşa zice Domnul: Faceţi judecată şi dreptate şi scoateţi pe cel asuprit din mâna asupritorului, nu asupriţi şi nu împilaţi pe străin, pe orfan şi pe văduvă şi sânge nevinovat să nu vărsaţi în locul acesta!</span>
<span class="v-num v-4">4&nbsp;</span><span class="v JR22_4" data-id="JR22_4">Căci, de veţi împlini cuvântul acesta, vor intra pe porţile casei acesteia regii cei ce şed în locul lui David, pe scaunul lui, şi umblă în care şi pe cai, vor intra şi ei şi slugile lor şi poporul lor.</span>
<span class="v-num v-5">5&nbsp;</span><span class="v JR22_5" data-id="JR22_5">Iar de nu veţi asculta cuvintele acestea, Mă jur pe Mine Însumi, zice Domnul, că această casă va ajunge pustie.</span>
<span class="v-num v-6">6&nbsp;</span><span class="v JR22_6" data-id="JR22_6">De aceea, aşa zice Domnul casei regelui lui Iuda: Galaad Îmi eşti şi vârf de Liban, dar te voi face pustietate şi cetăţi nelocuite.</span>
<span class="v-num v-7">7&nbsp;</span><span class="v JR22_7" data-id="JR22_7">Şi voi găti împotriva ta pierzători, care vor avea fiecare arma sa şi var tăia cei mai frumoşi cedri ai tăi şi-i vor arunca în foc.</span>
<span class="v-num v-8">8&nbsp;</span><span class="v JR22_8" data-id="JR22_8">Multe popoare vor trece prin cetatea aceasta şi vor zice unii către alţii: "Pentru ce a făcut Domnul aşa cu această cetate mare?"</span>
<span class="v-num v-9">9&nbsp;</span><span class="v JR22_9" data-id="JR22_9">Şi li se va răspunde: "Pentru că locuitorii ei au părăsit legământul Domnului Dumnezeului lor, s-au închinat la alţi dumnezei şi au slujit acelora".</span>
<span class="v-num v-10">10&nbsp;</span><span class="v JR22_10" data-id="JR22_10">Nu plângeţi după mort şi nu-l bociţi, ci plângeţi amar după cel dus în robie, că acela nu se va mai întoarce şi nu îşi va mai vedea ţara sa de naştere;</span>
<span class="v-num v-11">11&nbsp;</span><span class="v JR22_11" data-id="JR22_11">Căci aşa zice Domnul despre Şalum, fiul lui Iosia, regele lui Iuda, care a domnit după tatăl său, Iosia, şi care a ieşit din locul acesta: "Nu se va mai întoarce acolo,</span>
<span class="v-num v-12">12&nbsp;</span><span class="v JR22_12" data-id="JR22_12">Ci va muri în locul acela unde a fost dus rob şi nu va mai vedea pământul acesta.</span>
<span class="v-num v-13">13&nbsp;</span><span class="v JR22_13" data-id="JR22_13">Vai de cel care îşi zideşte casa din nedreptate şi îşi face încăperi din fărădelegi, care sileşte pe aproapele său să-i lucreze degeaba şi nu-i dă plata lui,</span>
<span class="v-num v-14">14&nbsp;</span><span class="v JR22_14" data-id="JR22_14">Şi care zice: "Am să-mi fac casă mare şi odăi încăpătoare, am să fac ferestre, am să le căptuşesc cu cedru şi am să le vopsesc cu roşu!</span>
<span class="v-num v-15">15&nbsp;</span><span class="v JR22_15" data-id="JR22_15">Ai ajuns tu, oare, rege ca să te făleşti cu palate clădite din lemn de cedru? Tatăl tău n-a mâncat oare şi n-a băut? Israel a făcut judecată şi dreptate şi de aceea i-a fost bine.</span>
<span class="v-num v-16">16&nbsp;</span><span class="v JR22_16" data-id="JR22_16">El a judecat pricina săracului şi a nenorocitului şi de aceea i-a fost bine. Oare nu aceasta înseamnă a Mă cunoaşte pe Mine? - zice Domnul.</span>
<span class="v-num v-17">17&nbsp;</span><span class="v JR22_17" data-id="JR22_17">Inima ta însă şi ochii tăi caută numai la lucrul tău şi la vărsarea sângelui nevinovat; caută să facă numai împilare şi silnicie.</span>
<span class="v-num v-18">18&nbsp;</span><span class="v JR22_18" data-id="JR22_18">De aceea, aşa zice Domnul despre Ioiachim, fiul lui Iosia, regele lui Iuda: "Nu-l vor plânge, zicând: "Vai, fratele meu!" sau: "Vai, sora mea!" Nu-l vor plânge, zicând: "Vai, doamne!" sau: "Vai, cinstea ta!"</span>
<span class="v-num v-19">19&nbsp;</span><span class="v JR22_19" data-id="JR22_19">Ci el va fi îngropat ca un asin; îl vor târî şi-l vor arunca departe peste porţile Ierusalimului.</span>
<span class="v-num v-20">20&nbsp;</span><span class="v JR22_20" data-id="JR22_20">Urcă-te pe Liban şi strigă, înalţă-ţi glasul de pe Vasan şi strigă de pe Abarim, că s-au zdrobit toţi prietenii tăi.</span>
<span class="v-num v-21">21&nbsp;</span><span class="v JR22_21" data-id="JR22_21">În vremea propăşirii tale Eu ţi-am grăit, dar tu ai zis: "Nu ascult!" Aşa a fost purtarea ta chiar din tinereţea ta şi n-ai ascultat glasul Meu.</span>
<span class="v-num v-22">22&nbsp;</span><span class="v JR22_22" data-id="JR22_22">Pe toţi păstorii tăi îi va împrăştia vântul, iar prietenii tăi se vor duce în robie. Atunci vei fi ruşinat şi batjocorit pentru toate faptele tale cele rele.</span>
<span class="v-num v-23">23&nbsp;</span><span class="v JR22_23" data-id="JR22_23">O, cel ce locuieşti pe Liban şi-ţi faci cuibul în cedri, cum vei geme tu, când te vor ajunge chinurile ca durerile femeii ce naşte!</span>
<span class="v-num v-24">24&nbsp;</span><span class="v JR22_24" data-id="JR22_24">Precum e adevărat că Eu trăiesc, a zis Domnul, tot aşa este de adevărat că dacă Iehonia, fiul lui Ioiachim, regele lui Iuda, ar fi inel la mâna Mea cea dreaptă, apoi şi de acolo l-aş smulge.</span>
<span class="v-num v-25">25&nbsp;</span><span class="v JR22_25" data-id="JR22_25">Şi te voi da în mâinile celor ce vor să-ţi ia viaţa şi în mâinile celor de care tu te temi, în mâinile lui Nabucodonosor, regele Babilonului, şi în mâinile Caldeilor;</span>
<span class="v-num v-26">26&nbsp;</span><span class="v JR22_26" data-id="JR22_26">Şi te voi arunca pe tine şi pe mama ta, care te-a născut, în .ară străină, unde nu v-aţi născut</span>
<span class="v-num v-27">27&nbsp;</span><span class="v JR22_27" data-id="JR22_27">şi veţi muri acolo; iar în pământul unde va dori sufletul vostru să se întoarcă, nu vă veţi mai întoarce".</span>
<span class="v-num v-28">28&nbsp;</span><span class="v JR22_28" data-id="JR22_28">Au doară acest om, Iehonia, este făptură blestemată şi lepădată? Sau este vas netrebnic? Pentru ce sunt aruncaţi, el şi neamul lui, şi încă într-o ţară pe care ei n-o ştiau?</span>
<span class="v-num v-29">29&nbsp;</span><span class="v JR22_29" data-id="JR22_29">O, ţară, ţară, ţară, ascultă cuvântul Domnului!</span>
<span class="v-num v-30">30&nbsp;</span><span class="v JR22_30" data-id="JR22_30">Aşa zice Domnul: "Scrieţi pe omul acesta ca lipit de copii, ca om nenorocit în zilele sale, pentru că nimeni din neamul lui nu va mai şedea pe tronul lui David şi să domnească peste Iuda!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JR21.html">&lt;</a>
<a class="home" href="index.html">=</a>
<a class="next" href="JR23.html">&gt;</a>
</div></div>
</body>
</html>