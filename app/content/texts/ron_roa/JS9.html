<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOSUA 9 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JS.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JS.html">CARTEA LUI IOSUA 9</a><a class="prev" href="JS8.html">&lt;</a>
<a class="home" href="index.html">=</a>
<a class="next" href="JS10.html">&gt;</a>
</div></div>
<div class="section chapter JS JS9 ron_roa ron " dir="ltr" lang="ron" data-id="JS9" data-nextid="JS10" data-previd="JS8">
<div class="c">9</div>
<div class="p">
<span class="v-num v-1">1&nbsp;</span><span class="v JS9_1" data-id="JS9_1">Iar când au auzit regii Amoniţilor, cei de dincolo de Iordan, cei ce se aflau la munte şi'n câmpie şi pe ţărmul mării celei mari şi cei ce erau lângă Antiliban şi Heteii şi Canaaneenii şi Ferezeii şi Heveii şi Amoreii şi Ghergheseii şi Iebuseii,</span>
<span class="v-num v-2">2&nbsp;</span><span class="v JS9_2" data-id="JS9_2">atunci s'au adunat laolaltă pentru ca toţi să facă război împotriva lui Iosua şi a lui Israel.</span>
<span class="v-num v-3">3&nbsp;</span><span class="v JS9_3" data-id="JS9_3">Iar locuitorii Gabaonului, auzind despre toate lucrurile pe care Domnul le făcuse cu Ierihonul şi Aiul,</span>
<span class="v-num v-4">4&nbsp;</span><span class="v JS9_4" data-id="JS9_4">au pus la cale şi ei un vicleşug, că s'au dus şi şi-au agonisit merinde şi s'au pregătit; şi-au pus pe asini saci vechi şi vin în burdufuri vechi, rupte şi cârpite,</span>
<span class="v-num v-5">5&nbsp;</span><span class="v JS9_5" data-id="JS9_5">şi'n picioare încălţăminte şi sandale vechi şi peticite, şi pe ei îmbrăcăminte vechi, iar pâinile din merindele lor erau uscate, mucede şi roase.</span>
<span class="v-num v-6">6&nbsp;</span><span class="v JS9_6" data-id="JS9_6">Şi au venit la Iosua, în tabăra lui de la Ghilgal, şi au grăit către Iosua şi către tot Israelul: "Am venit dintr'o ţară de departe; şi acum, încheiaţi cu noi un legământ".</span>
<span class="v-num v-7">7&nbsp;</span><span class="v JS9_7" data-id="JS9_7">Iar fiii lui Israel au zis către Hevei: "Luaţi aminte, ca nu cumva să locuiţi printre noi; atunci, cum am putea să încheiem cu voi un legământ?"</span>
<span class="v-num v-8">8&nbsp;</span><span class="v JS9_8" data-id="JS9_8">Iar ei au zis către Iosua: "Noi suntem robii tăi". Dar Iosua le-a zis: "De unde sunteţi? şi de unde aţi venit?"</span>
<span class="v-num v-9">9&nbsp;</span><span class="v JS9_9" data-id="JS9_9">Iar ei au răspuns: "Robii tăi au venit dintr'o ţară foarte îndepărtată, în numele Domnului, Dumnezeului tău, căci noi am auzit de numele Lui şi de toate câte a făcut El în Egipt</span>
<span class="v-num v-10">10&nbsp;</span><span class="v JS9_10" data-id="JS9_10">şi despre toate câte a făcut El cu regii Amoreilor, cei de dincolo de Iordan, şi cu Sihon, regele Heşbonului, şi cu Og, regele Vasanului, cel ce locuia în Aştarot şi Edreea.</span>
<span class="v-num v-11">11&nbsp;</span><span class="v JS9_11" data-id="JS9_11">Şi dac'am auzit, bătrânii noştri şi toţi locuitorii ţării noastre au grăit către noi, zicând: Luaţi-vă merinde de drum şi mergeţi în întâmpinarea lor şi să le spuneţi: Noi suntem robii voştri; şi acum, încheiaţi cu noi un legământ!</span>
<span class="v-num v-12">12&nbsp;</span><span class="v JS9_12" data-id="JS9_12">Pâinile acestea erau calde când le-am luat să ne fie merinde, în ziua'n care am plecat să venim la voi; acum sunt uscate şi roase.</span>
<span class="v-num v-13">13&nbsp;</span><span class="v JS9_13" data-id="JS9_13">Când am umplut noi aceste burdufuri cu vin, ele erau noi; acum s'au rupt. Aceste haine şi încălţăminte ale noastre s'au învechit din pricina drumului neobişnuit de lung...".</span>
<span class="v-num v-14">14&nbsp;</span><span class="v JS9_14" data-id="JS9_14">Iar căpeteniile au luat din merindele lor, dar pe Domnul nu L-au întrebat.</span>
<span class="v-num v-15">15&nbsp;</span><span class="v JS9_15" data-id="JS9_15">Iar Iosua a făcut pace cu ei; şi cu ei au făcut legământ că nu-i vor ucide, iar căpeteniile s'au legat faţă de ei cu jurământ.</span>
<span class="v-num v-16">16&nbsp;</span><span class="v JS9_16" data-id="JS9_16">Şi a fost că dac'au trecut trei zile după ce încheiaseră cu ei un legământ, au aflat că le sunt aproape vecini şi că locuiesc între ei.</span>
<span class="v-num v-17">17&nbsp;</span><span class="v JS9_17" data-id="JS9_17">Şi au pornit fiii lui Israel şi au venit la cetăţile lor; iar cetăţile lor erau Gabaonul, Chefira, Beerot şi cetatea Iearim.</span>
<span class="v-num v-18">18&nbsp;</span><span class="v JS9_18" data-id="JS9_18">Dar fiii lui Israel nu s'au bătut cu ei, deoarece toate căpeteniile lor li se juraseră pe Domnul, Dumnezeul lui Israel; şi'ntreaga obşte a cârtit împotriva căpeteniilor.</span>
<span class="v-num v-19">19&nbsp;</span><span class="v JS9_19" data-id="JS9_19">Iar căpeteniile au zis către obşte: "Noi ne-am legat faţă de ei cu jurământ pe Domnul, Dumnezeul lui Israel, şi acum nu ne putem atinge de ei.</span>
<span class="v-num v-20">20&nbsp;</span><span class="v JS9_20" data-id="JS9_20">Dar le vom face astfel: Îi vom prinde de vii şi-i vom ţine în viaţă; în acest fel nu va fi peste noi mânia Domnului din pricina jurământului cu care ne-am legat în faţa lor;</span>
<span class="v-num v-21">21&nbsp;</span><span class="v JS9_21" data-id="JS9_21">ei vor trăi şi vor fi tăietori de lemne şi cărători de apă pentru toată obştea, aşa cum le-au spus căpeteniile".</span>
<span class="v-num v-22">22&nbsp;</span><span class="v JS9_22" data-id="JS9_22">Iar Iosua i-a chemat şi le-a zis: "De ce m'aţi înşelat voi, zicând: Noi trăim foarte departe de voi..., în timp ce voi sunteţi învecinaţi cu cei ce locuiesc printre noi?</span>
<span class="v-num v-23">23&nbsp;</span><span class="v JS9_23" data-id="JS9_23">Şi acum, blestemaţi să fiţi: rob să nu lipsească dintre voi, nici tăietor de lemne şi nici cărător de apă pentru mine şi Dumnezeul meu!"</span>
<span class="v-num v-24">24&nbsp;</span><span class="v JS9_24" data-id="JS9_24">Iar ei i-au răspuns lui Iosua, zicând: "Ni s'a spus că Domnul, Dumnezeul tău, i-a poruncit lui Moise, sluga Sa, să vă dea vouă această ţară, iar pe noi să ne daţi pieirii, pe noi şi pe toţi cei din faţa voastră care locuiesc în ea; şi foarte ne-am temut pentru viaţa noastră; de frica voastră am făcut noi aceasta.</span>
<span class="v-num v-25">25&nbsp;</span><span class="v JS9_25" data-id="JS9_25">Şi acum, iată, noi suntem în puterea voastră; faceţi cu noi ce vă place şi cum vi se pare!"</span>
<span class="v-num v-26">26&nbsp;</span><span class="v JS9_26" data-id="JS9_26">Şi le-au făcut aşa: În ziua aceea i-a scăpat Iosua din mâna fiilor lui Israel şi nu i-au omorât.</span>
<span class="v-num v-27">27&nbsp;</span><span class="v JS9_27" data-id="JS9_27">Şi'n ziua aceea i-a făcut tăietori de lemne şi cărători de apă pentru toată obştea şi pentru jertfelnicul lui Dumnezeu. Drept urmare, locuitorii Gabaonului au devenit tăietori de lemne şi cărători de apă la jertfelnicul lui Dumnezeu până'n ziua de astăzi, ca şi pentru locul pe care Domnul l-ar alege.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS8.html">&lt;</a>
<a class="home" href="index.html">=</a>
<a class="next" href="JS10.html">&gt;</a>
</div></div>
</body>
</html>