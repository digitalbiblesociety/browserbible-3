<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEREMIA 8 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JR.html">Biblia Ortodoxă Română Sinodală (2006)</a><a class="location" href="JR.html">IEREMIA 8</a><a class="prev" href="JR7.html">&lt;</a>
<a class="home" href="index.html">=</a>
<a class="next" href="JR9.html">&gt;</a>
</div></div>
<div class="section chapter JR JR8 ron_bor ron " dir="ltr" lang="ro" data-id="JR8" data-nextid="JR9" data-previd="JR7">
<div class="c">8</div>
<div class="p">
<span class="v-num v-1">1&nbsp;</span><span class="v JR8_1" data-id="JR8_1">"În vremea aceea, zice Domnul, oasele regilor lui Iuda şi oasele căpeteniilor lui, oasele preoţilor şi proorocilor şi oasele locuitorilor Ierusalimului vor fi aruncate din mormintele lor,</span>
<span class="v-num v-2">2&nbsp;</span><span class="v JR8_2" data-id="JR8_2">Şi vor fi aruncate înaintea soarelui şi a lunii şi înaintea întregii oştiri cereşti, pe care ei le-au iubit şi cărora au slujit şi pe urma cărora au umblat, pe care le-au căutat şi cărora s-au închinat. Nimeni nu le va aduna, nici le va îngropa, ci vor zăcea ca gunoiul pe pământ.</span>
<span class="v-num v-3">3&nbsp;</span><span class="v JR8_3" data-id="JR8_3">Şi toţi ceilalţi care vor rămâne din acest neam rău vor dori moartea în locul vieţii, în toate locurile, pe unde îi voi izgoni, zice Domnul.</span>
<span class="v-num v-4">4&nbsp;</span><span class="v JR8_4" data-id="JR8_4">Să le mai spui de asemenea: Aşa zice Domnul: Oare cei ce cad nu se mai scoală, şi cei ce rătăcesc drumul nu se mai întorc?</span>
<span class="v-num v-5">5&nbsp;</span><span class="v JR8_5" data-id="JR8_5">De ce dar poporul acesta, Ierusalime, stăruie în rătăcire? De ce ţine tare la minciună şi nu vrea să se întoarcă?</span>
<span class="v-num v-6">6&nbsp;</span><span class="v JR8_6" data-id="JR8_6">Privit-am şi am ascultat, şi iată-i nu spun adevărul, nu se căiesc de necredinţa lor şi nimeni nu zice: "Vai, ce am făcut?" Fiecare se întoarce la calea sa, ca un cal ce se aruncă în bătălie.</span>
<span class="v-num v-7">7&nbsp;</span><span class="v JR8_7" data-id="JR8_7">Până şi barza îşi ştie vremea sa hotărâtă sub cer; şi turturica şi rândunica şi cocorul iau aminte la timpul când trebuie să vină;</span>
<span class="v-num v-8">8&nbsp;</span><span class="v JR8_8" data-id="JR8_8">Iar poporul Meu nu cunoaşte hotărârea Domnului. Cum puteţi voi să ziceţi: "Suntem înţelepţi şi avem legea Domnului?" Căci iată, pana cea mincinoasă a cărturarilor a prefăcut-o în minciună.</span>
<span class="v-num v-9">9&nbsp;</span><span class="v JR8_9" data-id="JR8_9">S-au făcut de ocară înţelepţii, au turbat şi s-au prins în curse; iată, au lepădat cuvântul Domnului şi atunci unde este înţelepciunea lor?</span>
<span class="v-num v-10">10&nbsp;</span><span class="v JR8_10" data-id="JR8_10">De aceea, pe femeile lor le voi da altora şi ogoarele lor le voi trece altor stăpânitori, pentru că ei cu toţii, de la mic până la mare, se dedau la jaf, şi de la prooroc până la preot, toţi înşală,</span>
<span class="v-num v-11">11&nbsp;</span><span class="v JR8_11" data-id="JR8_11">Şi leagă rana fiicei poporului Meu cu nepăsare, zicând: "Pace, pace!" şi pace nu este.</span>
<span class="v-num v-12">12&nbsp;</span><span class="v JR8_12" data-id="JR8_12">Se ruşinează ei, oare, când fac ticăloşii? Nu se ruşinează deloc, nici nu roşesc. De aceea vor cădea printre cei ce cad şi se vor prăbuşi când îi voi pedepsi, zice Domnul.</span>
<span class="v-num v-13">13&nbsp;</span><span class="v JR8_13" data-id="JR8_13">Îi voi culege cu totul, zice Domnul, şi nu va rămâne nici o bobiţă pe viţă şi nici o smochină în smochin, şi va cădea şi frunza şi, ceea ce le-am dat Eu, se va duce de la ei".</span>
<span class="v-num v-14">14&nbsp;</span><span class="v JR8_14" data-id="JR8_14">De ce şedem noi oare? Adunaţi-vă şi haideţi în cetăţile cele întărite, ca să pierim acolo; că Domnul Dumnezeul nostru ne-a hotărât la pieire şi ne dă să bem apă cu fiere, pentru că am greşit înaintea Domnului.</span>
<span class="v-num v-15">15&nbsp;</span><span class="v JR8_15" data-id="JR8_15">Aşteptăm pace şi iată nu este nici un bine; aşteptăm timpul vindecării, şi iată groaza.</span>
<span class="v-num v-16">16&nbsp;</span><span class="v JR8_16" data-id="JR8_16">De la Dan se aude ropotul cailor şi de nechezatul puternic al armăsarilor se cutremură tot pământul; iată vin şi vor pustii pământul şi tot ce este pe el, cetatea şi locuitorii ei.</span>
<span class="v-num v-17">17&nbsp;</span><span class="v JR8_17" data-id="JR8_17">"Căci iată voi trimite asupra voastră şerpi şi scorpii, împotriva cărora nu este descântec, şi vă vor muşca, zice Domnul.</span>
<span class="v-num v-18">18&nbsp;</span><span class="v JR8_18" data-id="JR8_18">Când Mă voi mângâia Eu de scârba Mea? Mi s-a amărât inima în Mine.</span>
<span class="v-num v-19">19&nbsp;</span><span class="v JR8_19" data-id="JR8_19">Iată, aud plânsul fiicei poporului Meu din ţară depărtată, zicând: "Oare nu mai este Domnul în Sion? Oare acesta nu mai are asupra sa pe regele său?" - "De ce M-au împins ei oare la mânie cu idolii lor cei străini şi de nimic?" - zice Domnul.</span>
<span class="v-num v-20">20&nbsp;</span><span class="v JR8_20" data-id="JR8_20">Secerişul a trecut, vara este pe sfârşite şi noi tot nu suntem izbăviţi:</span>
<span class="v-num v-21">21&nbsp;</span><span class="v JR8_21" data-id="JR8_21">De durerea fiicei poporului meu sunt îndurerat, umblu posomorât şi groaza m-a cuprins.</span>
<span class="v-num v-22">22&nbsp;</span><span class="v JR8_22" data-id="JR8_22">Au doară nu mai este balsam în Galaad? Au doară nu mai este acolo doctor? De ce dar nu se vindecă fiica poporului Meu?</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JR7.html">&lt;</a>
<a class="home" href="index.html">=</a>
<a class="next" href="JR9.html">&gt;</a>
</div></div>
</body>
</html>