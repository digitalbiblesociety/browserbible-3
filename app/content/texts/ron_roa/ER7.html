<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI EZDRA 7 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="ER.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="ER.html">CARTEA LUI EZDRA 7</a><a class="prev" href="ER6.html">&lt;</a>
<a class="home" href="index.html">=</a>
<a class="next" href="ER8.html">&gt;</a>
</div></div>
<div class="section chapter ER ER7 ron_roa ron " dir="ltr" lang="ron" data-id="ER7" data-nextid="ER8" data-previd="ER6">
<div class="c">7</div>
<div class="p">
<span class="v-num v-1">1&nbsp;</span><span class="v ER7_1" data-id="ER7_1">După întâmplările acestea, sub domnia lui Artaxerxe, regele Perşilor , s'a ridicat Ezdra, fiul lui Seraia, fiul Azaria, fiul lui Hilchia,</span>
<span class="v-num v-2">2&nbsp;</span><span class="v ER7_2" data-id="ER7_2">fiul lui Şalum, fiul lui Ţadoc, fiul lui Ahitub,</span>
<span class="v-num v-3">3&nbsp;</span><span class="v ER7_3" data-id="ER7_3">fiul lui Amaria, fiul lui Azaria, fiul lui Meraiot,</span>
<span class="v-num v-4">4&nbsp;</span><span class="v ER7_4" data-id="ER7_4">fiul lui Zerahia, fiul lui Uzi,</span>
<span class="v-num v-5">5&nbsp;</span><span class="v ER7_5" data-id="ER7_5">fiul lui Buchi, fiul lui Abişua, fiul lui Finees, fiul lui Eleazar, fiul lui Aaron arhiereul .</span>
<span class="v-num v-6">6&nbsp;</span><span class="v ER7_6" data-id="ER7_6">Acest Ezdra s'a ridicat din Babilon; era cărturar iscusit în legea lui Moise, pe care o dăduse Domnul, Dumnezeul lui Israel. Şi regele i-a dat tot ce a dorit, fiindcă mâna Domnului, Dumnezeului său, era peste el.</span>
<span class="v-num v-7">7&nbsp;</span><span class="v ER7_7" data-id="ER7_7">În cel de al şaptelea an al regelui Artaxerxe au plecat [cu el] şi unii din fiii lui Israel şi preoţi şi leviţi şi portari şi natinei .</span>
<span class="v-num v-8">8&nbsp;</span><span class="v ER7_8" data-id="ER7_8">Şi au sosit la Ierusalim în luna a cincea, în acelaşi al şaptelea an al regelui.</span>
<span class="v-num v-9">9&nbsp;</span><span class="v ER7_9" data-id="ER7_9">Căci în prima zi a primei luni a fost plecarea lui din Babilon, iar în Ierusalim a ajuns în prima zi a lunii a cincea, fiindcă mâna binevoitoare a lui Dumnezeu era peste el.</span>
<span class="v-num v-10">10&nbsp;</span><span class="v ER7_10" data-id="ER7_10">Căci Ezdra îşi pusese la inimă să caute legea, s'o plinească şi să-l înveţe pe Israel poruncile şi judecăţile.</span>
<span class="v-num v-11">11&nbsp;</span><span class="v ER7_11" data-id="ER7_11">Iată copia de pe porunca pe care Artaxerxe i-a dat-o preotului Ezdra, scriitorul cărţii care cuprindea cuvintele poruncilor Domnului şi pe ale rânduielilor Lui pentru Israel :</span>
<span class="v-num v-12">12&nbsp;</span><span class="v ER7_12" data-id="ER7_12">"Artaxerxe, rege al regilor, către Ezdra, scriitorul legii Domnului, Dumnezeului cerului: Plinească-se porunca şi răspunsul!</span>
<span class="v-num v-13">13&nbsp;</span><span class="v ER7_13" data-id="ER7_13">Poruncă s'a dat de către mine ca, în regatul meu, oricare din poporul lui Israel şi din preoţi şi din leviţi va vrea să meargă la Ierusalim, poate să meargă cu tine.</span>
<span class="v-num v-14">14&nbsp;</span><span class="v ER7_14" data-id="ER7_14">Tu eşti trimis de către rege şi de către cei şapte sfetnici ai săi să cercetezi Iudeea şi Ierusalimul după legea Dumnezeului lor, care se află în mâna ta,</span>
<span class="v-num v-15">15&nbsp;</span><span class="v ER7_15" data-id="ER7_15">şi să duci la templul Domnului argintul şi aurul pe care regele şi sfetnicii săi au binevoit să-l dăruiască Dumnezeului lui Israel, Cel ce locuieşte în Ierusalim,</span>
<span class="v-num v-16">16&nbsp;</span><span class="v ER7_16" data-id="ER7_16">precum şi tot argintul şi aurul pe care-l vei afla în toată ţara Babilonului, împreună cu ofrandele poporului şi ale preoţilor, pe care ei de bunăvoie le dau pentru templul lui Dumnezeu din Ierusalim.</span>
<span class="v-num v-17">17&nbsp;</span><span class="v ER7_17" data-id="ER7_17">Cât despre tot cel ce va sosi acolo, cere-i de îndată, pe temeiul acestei scrisori, [să aducă] viţei, berbeci, miei, precum şi prinoasele lor de carne şi prinoasele lor de băutură, iar tu le vei aduce pe jertfelnicul templului din Ierusalim al Dumnezeului vostru.</span>
<span class="v-num v-18">18&nbsp;</span><span class="v ER7_18" data-id="ER7_18">Şi ce vei crede tu şi fraţii tăi că e bine să faceţi cu celălalt argint şi aur, faceţi aşa cum Îi place Dumnezeului vostru.</span>
<span class="v-num v-19">19&nbsp;</span><span class="v ER7_19" data-id="ER7_19">Iar vasele ce ţi s'au dat pentru slujirea templului lui Dumnezeu adu-le în faţa lui Dumnezeu, în Ierusalim.</span>
<span class="v-num v-20">20&nbsp;</span><span class="v ER7_20" data-id="ER7_20">Cât despre celelalte trebuinţe ale templului lui Dumnezeu, dă-le din casa vistieriilor regale</span>
<span class="v-num v-21">21&nbsp;</span><span class="v ER7_21" data-id="ER7_21">şi de la mine. Eu, regele Artaxerxe, am dat poruncă la toţi ispravnicii vistieriilor de dincolo de Râu ca tot ceea ce va cere de la voi Ezdra, preotul şi scriitorul legii Dumnezeului cerului, să-i daţi numaidecât:</span>
<span class="v-num v-22">22&nbsp;</span><span class="v ER7_22" data-id="ER7_22">până la o sută de talanţi de argint şi până la o sută de core de grâu şi până la o sută de măsuri de vin şi până la o sută de untdelemn; iar sare, fără măsură.</span>
<span class="v-num v-23">23&nbsp;</span><span class="v ER7_23" data-id="ER7_23">Tot ceea ce se află în porunca Dumnezeului cerului, aceea să se facă! Luaţi aminte ca nu cumva cineva să se atingă de templul Dumnezeului cerului, ca nu cumva Acesta să Se mânie împotriva regelui şi a fiilor săi.</span>
<span class="v-num v-24">24&nbsp;</span><span class="v ER7_24" data-id="ER7_24">De asemenea, vă dăm de ştire că nici asupra preoţilor, leviţilor, cântăreţilor, portarilor, natineilor şi slujitorilor templului lui Dumnezeu să nu puneţi bir; nici nu vă este îngăduit să-i puneţi în slujba voastră .</span>
<span class="v-num v-25">25&nbsp;</span><span class="v ER7_25" data-id="ER7_25">Iar tu, Ezdra, în a cărui mână se află înţelepciunea lui Dumnezeu, pune scriitori şi judecători ca să judece poporul cel de peste Râu, pe toţi cei ce cunosc legea Dumnezeului tău; iar pe cei ce n'o cunosc, să-i înveţi.</span>
<span class="v-num v-26">26&nbsp;</span><span class="v ER7_26" data-id="ER7_26">Şi pe tot cel ce nu va plini legea lui Dumnezeu şi legea regelui, pe acela de îndată să-l judecaţi, fie spre moarte, fie spre surghiun, fie spre plată pe avere, fie spre aruncare în temniţă".</span>
<span class="v-num v-27">27&nbsp;</span><span class="v ER7_27" data-id="ER7_27">"Binecuvântat este Domnul, Dumnezeul părinţilor noştri, Cel ce a pus în inima regelui gândul de a preamări templul Domnului, ce se află în Ierusalim,</span>
<span class="v-num v-28">28&nbsp;</span><span class="v ER7_28" data-id="ER7_28">şi mi-a dat să aflu bunăvoinţă în ochii regelui şi ai sfetnicilor săi şi ai tuturor dregătorilor celor puternici ai regelui! Iar eu m'am întărit, aşa cum a fost peste mine mâna cea bună a lui Dumnezeu, şi i-am adunat pe mai-marii lui Israel să se urce cu mine".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="ER6.html">&lt;</a>
<a class="home" href="index.html">=</a>
<a class="next" href="ER8.html">&gt;</a>
</div></div>
</body>
</html>