<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>PSALMII 36 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PS.html">Biblia Ortodoxă Română Sinodală (2006)</a><a class="location" href="PS.html">PSALMII 36</a><a class="prev" href="PS35.html">&lt;</a>
<a class="home" href="index.html">=</a>
<a class="next" href="PS37.html">&gt;</a>
</div></div>
<div class="section chapter PS PS36 ron_bor ron " dir="ltr" lang="ro" data-id="PS36" data-nextid="PS37" data-previd="PS35">
<div class="c">Psalmul 36</div>
<div class="p">
<span class="v-num v-1">1&nbsp;</span><span class="v PS36_1" data-id="PS36_1">Nu râvni la cei ce viclenesc, nici nu urma pe cei ce fac fărădelegea.</span>
<span class="v-num v-2">2&nbsp;</span><span class="v PS36_2" data-id="PS36_2">Căci ca iarba curând se vor usca şi ca verdeaţa ierbii degrab se vor trece.</span>
<span class="v-num v-3">3&nbsp;</span><span class="v PS36_3" data-id="PS36_3">Nădăjduieşte în Domnul şi fă bunătate şi locuieşte pământul şi hrăneşte-te cu bogăţia lui.</span>
<span class="v-num v-4">4&nbsp;</span><span class="v PS36_4" data-id="PS36_4">Desfătează-te în Domnul şi îţi va împlini ţie cererile inimii tale.</span>
<span class="v-num v-5">5&nbsp;</span><span class="v PS36_5" data-id="PS36_5">Descoperă Domnului calea ta şi nădăjduieşte în El şi El va împlini.</span>
<span class="v-num v-6">6&nbsp;</span><span class="v PS36_6" data-id="PS36_6">Şi va scoate ca lumina dreptatea ta şi judecata ca lumina de amiază.</span>
<span class="v-num v-7">7&nbsp;</span><span class="v PS36_7" data-id="PS36_7">Supune-te Domnului şi roagă-L pe El; nu râvni după cel ce sporeşte în calea sa, după omul care face nelegiuirea.</span>
<span class="v-num v-8">8&nbsp;</span><span class="v PS36_8" data-id="PS36_8">Părăseşte mânia şi lasă iuţimea; nu căuta să vicleneşti.</span>
<span class="v-num v-9">9&nbsp;</span><span class="v PS36_9" data-id="PS36_9">Că cei ce viclenesc de tot vor pieri; iar cei ce aşteaptă pe Domnul vor moşteni pământul.</span>
<span class="v-num v-10">10&nbsp;</span><span class="v PS36_10" data-id="PS36_10">Şi încă puţin şi nu va mai fi păcătosul şi vei căuta locul lui şi nu-l vei afla.</span>
<span class="v-num v-11">11&nbsp;</span><span class="v PS36_11" data-id="PS36_11">Iar cei blânzi vor moşteni pământul şi se vor desfăta de mulţimea păcii.</span>
<span class="v-num v-12">12&nbsp;</span><span class="v PS36_12" data-id="PS36_12">Pândi-va păcătosul pe cel drept şi va scrâşni asupra lui, cu dinţii săi.</span>
<span class="v-num v-13">13&nbsp;</span><span class="v PS36_13" data-id="PS36_13">Iar Domnul va râde de el, că mai înainte vede că va veni ziua lui.</span>
<span class="v-num v-14">14&nbsp;</span><span class="v PS36_14" data-id="PS36_14">Sabia au scos păcătoşii, întins-au arcul lor ca să doboare pe sărac şi pe sărman, ca să junghie pe cei drepţi la inimă.</span>
<span class="v-num v-15">15&nbsp;</span><span class="v PS36_15" data-id="PS36_15">Sabia lor să intre în inima lor şi arcurile lor să se frângă.</span>
<span class="v-num v-16">16&nbsp;</span><span class="v PS36_16" data-id="PS36_16">Mai bun este puţinul celui drept, decât bogăţia multă a păcătoşilor.</span>
<span class="v-num v-17">17&nbsp;</span><span class="v PS36_17" data-id="PS36_17">Că braţele păcătoşilor se vor zdrobi, iar Domnul întăreşte pe cei drepţi.</span>
<span class="v-num v-18">18&nbsp;</span><span class="v PS36_18" data-id="PS36_18">Cunoaşte Domnul căile celor fără prihană şi moştenirea lor în veac va fi.</span>
<span class="v-num v-19">19&nbsp;</span><span class="v PS36_19" data-id="PS36_19">Nu se vor ruşina în vremea cea rea şi în zilele de foamete se vor sătura.</span>
<span class="v-num v-20">20&nbsp;</span><span class="v PS36_20" data-id="PS36_20">Că păcătoşii vor pieri, iar vrăjmaşii Domnului, îndată ce s-au mărit şi s-au înălţat, s-au stins, ca fumul au pierit.</span>
<span class="v-num v-21">21&nbsp;</span><span class="v PS36_21" data-id="PS36_21">Împrumută păcătosul şi nu dă înapoi, iar dreptul se îndură şi dă.</span>
<span class="v-num v-22">22&nbsp;</span><span class="v PS36_22" data-id="PS36_22">Că cei ce-L binecuvântează pe El vor moşteni pământul, iar cei ce-L blesteamă pe El, de tot vor pieri.</span>
<span class="v-num v-23">23&nbsp;</span><span class="v PS36_23" data-id="PS36_23">De la Domnul paşii omului se îndreptează şi calea lui o va voi foarte.</span>
<span class="v-num v-24">24&nbsp;</span><span class="v PS36_24" data-id="PS36_24">Când va cădea, nu se va zdruncina, că Domnul întăreşte mâna lui.</span>
<span class="v-num v-25">25&nbsp;</span><span class="v PS36_25" data-id="PS36_25">Tânăr am fost şi am îmbătrânit şi n-am văzut pe cel drept părăsit, nici seminţia lui cerând pâine;</span>
<span class="v-num v-26">26&nbsp;</span><span class="v PS36_26" data-id="PS36_26">Toată ziua dreptul miluieşte şi împrumută şi seminţia lui binecuvântată va fi.</span>
<span class="v-num v-27">27&nbsp;</span><span class="v PS36_27" data-id="PS36_27">Fereşte-te de rău şi fă binele şi vei trăi în veacul veacului.</span>
<span class="v-num v-28">28&nbsp;</span><span class="v PS36_28" data-id="PS36_28">Că Domnul iubeşte judecata şi nu va părăsi pe cei cuvioşi ai Săi; în veac vor fi păziţi. Iar cei fără de lege vor fi izgoniţi şi seminţia necredincioşilor va fi stârpită.</span>
<span class="v-num v-29">29&nbsp;</span><span class="v PS36_29" data-id="PS36_29">Iar drepţii vor moşteni pământul şi vor locui în veacul veacului pe el.</span>
<span class="v-num v-30">30&nbsp;</span><span class="v PS36_30" data-id="PS36_30">Gura dreptului va deprinde înţelepciunea şi limba lui va grăi judecată.</span>
<span class="v-num v-31">31&nbsp;</span><span class="v PS36_31" data-id="PS36_31">Legea Dumnezeului său în inima lui şi nu se vor poticni paşii lui.</span>
<span class="v-num v-32">32&nbsp;</span><span class="v PS36_32" data-id="PS36_32">Pândeşte păcătosul pe cel drept şi caută să-l omoare pe el;</span>
<span class="v-num v-33">33&nbsp;</span><span class="v PS36_33" data-id="PS36_33">Iar Domnul nu-l va lăsa pe el, în mâinile lui, nici nu-l va osândi, când se va judeca cu el.</span>
<span class="v-num v-34">34&nbsp;</span><span class="v PS36_34" data-id="PS36_34">Aşteaptă pe Domnul şi păzeşte calea Lui! Şi te va învăţa pe tine ca să moşteneşti pământul; când vor pieri păcătoşii vei vedea.</span>
<span class="v-num v-35">35&nbsp;</span><span class="v PS36_35" data-id="PS36_35">Văzut-am pe cel necredincios fălindu-se şi înălţându-se ca cedrii Libanului.</span>
<span class="v-num v-36">36&nbsp;</span><span class="v PS36_36" data-id="PS36_36">Şi am trecut şi iată nu era şi l-am căutat pe el şi nu s-a aflat locul lui.</span>
<span class="v-num v-37">37&nbsp;</span><span class="v PS36_37" data-id="PS36_37">Păzeşte nerăutatea şi caută dreptatea, că urmaşi are omul făcător de pace.</span>
<span class="v-num v-38">38&nbsp;</span><span class="v PS36_38" data-id="PS36_38">Iar cei fără de lege vor pieri deodată şi urmaşii necredincioşilor vor fi stârpiţi.</span>
<span class="v-num v-39">39&nbsp;</span><span class="v PS36_39" data-id="PS36_39">Iar mântuirea drepţilor de la Domnul, că apărătorul lor este în vreme de necaz.</span>
<span class="v-num v-40">40&nbsp;</span><span class="v PS36_40" data-id="PS36_40">Şi-i va ajuta pe ei Domnul şi-i va izbăvi pe ei şi-i va scoate pe ei din mâna păcătoşilor şi-i va mântui pe ei că au nădăjduit în El.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="PS35.html">&lt;</a>
<a class="home" href="index.html">=</a>
<a class="next" href="PS37.html">&gt;</a>
</div></div>
</body>
</html>