<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A MACABEILOR 7 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="M2.html">Biblia Ortodoxă Română Sinodală (2006)</a><a class="location" href="M2.html">CARTEA A DOUA A MACABEILOR 7</a><a class="prev" href="M26.html">&lt;</a>
<a class="home" href="index.html">=</a>
<a class="next" href="M28.html">&gt;</a>
</div></div>
<div class="section chapter M2 M27 ron_bor ron " dir="ltr" lang="ro" data-id="M27" data-nextid="M28" data-previd="M26">
<div class="c">7</div>
<div class="p">
<span class="v-num v-1">1&nbsp;</span><span class="v M27_1" data-id="M27_1">Întâmplatu-s-a şi cu şapte fraţi, pe care, împreună cu maica lor prinzându-i, i-a silit regele, cu biciul şi cu vine bătându-i, să mănânce cărnuri de porc, care nu le era slobod a mânca.</span>
<span class="v-num v-2">2&nbsp;</span><span class="v M27_2" data-id="M27_2">Iar unul dintre ei, care a grăit mai întâi, aşa a zis: "Ce vrei să întrebi şi să ştii de la noi? Pentru că mai bucuroşi suntem a muri, decât a călca legile părinteşti".</span>
<span class="v-num v-3">3&nbsp;</span><span class="v M27_3" data-id="M27_3">Iar regele, umplându-se de mânie, a poruncit să înfierbânte tigăi şi căldări,</span>
<span class="v-num v-4">4&nbsp;</span><span class="v M27_4" data-id="M27_4">Şi după ce s-au înfierbântat acelea, îndată a poruncit să taie limba celui care a grăit întâi, apoi să-i jupoaie pielea de pe cap şi să-i taie mâinile şi picioarele, în faţa celorlalţi fraţi şi a mamei lor.</span>
<span class="v-num v-5">5&nbsp;</span><span class="v M27_5" data-id="M27_5">Şi după ce l-u ciopârţit aşa, a poruncit să-l aducă la foc şi să-l frigă de viu. Şi ieşind foarte mare sfârâială din tigaie, unii pe alţii împreună cu mama lor se îndemnau a muri vitejeşte zicând aşa:</span>
<span class="v-num v-6">6&nbsp;</span><span class="v M27_6" data-id="M27_6">"Domnul Dumnezeu vede şi cu adevărat mângâiere are dintre noi, precum chiar a arătat prin cântarea cu care ne-a mărturisit nouă Moise, zicând: şi întru robii Săi se va mângâia".</span>
<span class="v-num v-7">7&nbsp;</span><span class="v M27_7" data-id="M27_7">Şi după ce s-a săvârşit cel dintâi într-acest chip, a adus pe al doilea să-l batjocorească şi, jupuindu-i pielea capului cu părul, îl întreba: "Vrei să mănânci carne de porc înainte ca să ţi se ciopârţească toate mădularele trupului?"</span>
<span class="v-num v-8">8&nbsp;</span><span class="v M27_8" data-id="M27_8">Iar el; răspunzând în graiul părinţilor săi, a zis: "Nu".</span>
<span class="v-num v-9">9&nbsp;</span><span class="v M27_9" data-id="M27_9">Pentru aceea şi acesta, ca şi cel dintâi, pe rând toate chinurile le-a suferit şi, când era să moară, a zis: "Tu dar, nelegiuitule, ne scoţi pe noi dintr-această viaţă, însă Împăratul lumii, pe noi cei care murim pentru legile Lui, iarăşi ne va învia cu înviere de viaţă veşnică".</span>
<span class="v-num v-10">10&nbsp;</span><span class="v M27_10" data-id="M27_10">Şi după aceasta al treilea a fost batjocorit, şi cerându-i-se limba, îndată a scos-o şi mâinile cu îndrăzneală le-a întins şi vitejeşte a zis:</span>
<span class="v-num v-11">11&nbsp;</span><span class="v M27_11" data-id="M27_11">"Din cer le-am dobândit acestea şi pentru legile Lui nu ţin seamă de ele, pentru că nădăjduiesc că de la El iarăşi le voi dobândi".</span>
<span class="v-num v-12">12&nbsp;</span><span class="v M27_12" data-id="M27_12">Aşa încât însuşi regele şi cei ce erau cu el, cu spaimă, se minunau de sufletul tânărului, că nu ţinea seamă de dureri, ca de nimic.</span>
<span class="v-num v-13">13&nbsp;</span><span class="v M27_13" data-id="M27_13">Şi după ce s-a sfârşit şi acesta, a adus pe al patrulea, aşijderea muncindu-l şi chinuindu-l:</span>
<span class="v-num v-14">14&nbsp;</span><span class="v M27_14" data-id="M27_14">Şi când era să moară, aşa a zis: "Bine este a muta nădejdile cele de la oameni şi a aştepta pe cele de la Dumnezeu, că noi iar vom învia prin El, iar ţie nu-ţi Va fi înviere spre viaţă".</span>
<span class="v-num v-15">15&nbsp;</span><span class="v M27_15" data-id="M27_15">Şi îndată aducând pe al cincilea îl muncea, iar el, căutând către rege, a zis:</span>
<span class="v-num v-16">16&nbsp;</span><span class="v M27_16" data-id="M27_16">"Putere între oameni având, muritor fiind, faci ce vrei; însă să nu socoteşti că Dumnezeu a părăsit poporul nostru;</span>
<span class="v-num v-17">17&nbsp;</span><span class="v M27_17" data-id="M27_17">Ci tu aşteaptă şi vei vedea puterea Lui cea mare, cum pe tine şi pe urmaşii tăi îi va chinui".</span>
<span class="v-num v-18">18&nbsp;</span><span class="v M27_18" data-id="M27_18">Şi după acesta a adus pe al şaselea şi când era să moară, a zis: "Nu te înşela în zadar, că noi pentru noi înşine pătimim acestea, de vreme ce am păcătuit împotriva Dumnezeului nostru şi pentru aceasta s-au făcut aceste lucruri vrednice de mirare.</span>
<span class="v-num v-19">19&nbsp;</span><span class="v M27_19" data-id="M27_19">Iar tu să nu socoteşti că vei fi necertat, pentru că faci război împotriva lui Dumnezeu".</span>
<span class="v-num v-20">20&nbsp;</span><span class="v M27_20" data-id="M27_20">Iar mama lor foarte minunată şi vrednică de bună pomenire este, căci într-o singură zi văzând pierindu-i şapte fii, cu bun suflet a răbdat, pentru nădejdile ce avea în Domnul:</span>
<span class="v-num v-21">21&nbsp;</span><span class="v M27_21" data-id="M27_21">Şi pe fiecare din ei îl mângâia în graiul părintesc, plină fiind de vitejesc cuget şi femeiasca gândire cu inimă bărbătească deşteptând-o, zicea către ei:</span>
<span class="v-num v-22">22&nbsp;</span><span class="v M27_22" data-id="M27_22">"Nu ştiu cum v-aţi zămislit în pântecele meu şi nu v-am dat duh şi viaţă şi închipuirea fiecăruia nu eu am întocmit-o,</span>
<span class="v-num v-23">23&nbsp;</span><span class="v M27_23" data-id="M27_23">Ci Ziditorul lumii, Care a zidit pe om de la naşterea lui, vă va da ca un milostiv iarăşi duh şi viaţă, de vreme ce acum nu vă este milă de voi, iubind legile Lui".</span>
<span class="v-num v-24">24&nbsp;</span><span class="v M27_24" data-id="M27_24">Iar Antioh, gândind că pe el îl defaimă şi socotind că pe el îl ocărăşte cu acele cuvinte, fiind încă cel mai tânăr viu, nu numai cu cuvintele îndemna, ci şi eu jurăminte îl încredinţa cum că şi bogat şi fericit îl va face, de se va lăsa de obiceiurile părinteşti şi prieten îl va avea şi vrednicii îi va încredinţa.</span>
<span class="v-num v-25">25&nbsp;</span><span class="v M27_25" data-id="M27_25">Iar tânărul, neascultând, a chemat regele pe mama sa şi o învăţa ca să-l sfătuiască cele ce sunt spre scăpare.</span>
<span class="v-num v-26">26&nbsp;</span><span class="v M27_26" data-id="M27_26">Şi cu multe îndemnând-o, ea a primit că va sfătui pe fiu.</span>
<span class="v-num v-27">27&nbsp;</span><span class="v M27_27" data-id="M27_27">Şi plecându-se la el, înşelând pe crudul tiran, aşa a zis în limba părintească: "Fiule, fie-ţi milă de mine, care în pântece te-am purtat nouă luni şi te-am alăptat trei ani şi te-am hrănit şi te-am adus la vârsta aceasta şi te-am crescut, purtându-te în braţe.</span>
<span class="v-num v-28">28&nbsp;</span><span class="v M27_28" data-id="M27_28">Rogu-te, fiule, ca, la cer şi la pământ căutând şi văzând toate cele ce sunt într-însele, să cunoşti că din ce n-au fost le-a făcut pe ele Dumnezeu şi pe neamul omenesc aşijderea l-a făcut.</span>
<span class="v-num v-29">29&nbsp;</span><span class="v M27_29" data-id="M27_29">Nu te teme de ucigătorul acesta; ci fă-te vrednic de fraţii tăi, primeşte moartea, ca în ziua milostivirii să te găsesc pe tine împreună cu fraţii tăi":</span>
<span class="v-num v-30">30&nbsp;</span><span class="v M27_30" data-id="M27_30">Şi grăind încă ea, tânărul a zis: "Pe cine aşteptaţi? N-ascult de porunca regelui, ei ascult de porunca legii, care s-a dat părinţilor noştri prin Moise.</span>
<span class="v-num v-31">31&nbsp;</span><span class="v M27_31" data-id="M27_31">Iar tu, cel care tot răul ai aflat asupra Iudeilor, nu vei scăpa din mâinile lui Dumnezeu.</span>
<span class="v-num v-32">32&nbsp;</span><span class="v M27_32" data-id="M27_32">Că noi pentru păcatele noastre pătimim,</span>
<span class="v-num v-33">33&nbsp;</span><span class="v M27_33" data-id="M27_33">Iar dacă, pentru cercetarea şi învăţătura noastră, Dumnezeu cel viu S-a mâniat puţin asupra noastră, iarăşi cu robii Săi Se va împăca.</span>
<span class="v-num v-34">34&nbsp;</span><span class="v M27_34" data-id="M27_34">Ci tu, o, necredinciosule şi mai nelegiuit decât toţi oamenii, nu te mări tulburându-te în deşert şi semeţindu-te eu nişte nădejdi neştiute, asupra slugilor cereşti ridicându-ţi mâinile,</span>
<span class="v-num v-35">35&nbsp;</span><span class="v M27_35" data-id="M27_35">Că încă n-ai scăpat de judecata atotputernicului Dumnezeu, Cel care de sus vede toate.</span>
<span class="v-num v-36">36&nbsp;</span><span class="v M27_36" data-id="M27_36">Că acum fraţii mei, care puţină durere au suferit, au ajuns la făgăduinţa vieţii celei veşnice a lui Dumnezeu; iar tu cu judecata lui Dumnezeu vei suferi dreaptă pedeapsă de la Dânsul pentru această trufie a ta.</span>
<span class="v-num v-37">37&nbsp;</span><span class="v M27_37" data-id="M27_37">Iar eu, precum şi fraţii mei, şi trupul şi sufletul mi-l dau pentru legile părinteşti, rugându-mă lui Dumnezeu, ca să nu întârzie a Se milostivi spre poporul acesta şi pe tine prin certări şi prin bătăi să te facă să mărturiseşti cum că El singur este Dumnezeu.</span>
<span class="v-num v-38">38&nbsp;</span><span class="v M27_38" data-id="M27_38">Iar în mine şi în fraţii mei să se oprească mânia Atotputernicului, care pe dreptate s-a adus peste tot neamul nostru".</span>
<span class="v-num v-39">39&nbsp;</span><span class="v M27_39" data-id="M27_39">Deci, mâniindu-se regele pe acesta mai mult decât pe ceilalţi, l-a chinuit, amărându-se pentru că l-a batjocorit.</span>
<span class="v-num v-40">40&nbsp;</span><span class="v M27_40" data-id="M27_40">Deci şi acesta, curat întru totul; şi-a dat viaţa, nădăjduind spre Domnul.</span>
<span class="v-num v-41">41&nbsp;</span><span class="v M27_41" data-id="M27_41">Şi mai pe urmă, după fii, s-a săvârşit şi mama.</span>
<span class="v-num v-42">42&nbsp;</span><span class="v M27_42" data-id="M27_42">Iar despre junghieri şi despre chinurile cele peste măsură să fie destule cele zise.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="M26.html">&lt;</a>
<a class="home" href="index.html">=</a>
<a class="next" href="M28.html">&gt;</a>
</div></div>
</body>
</html>