<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 5 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S2.html">CARTEA A DOUA A REGILOR 5</a><a class="prev" href="S24.html">&lt;</a>
<a class="home" href="index.html">=</a>
<a class="next" href="S26.html">&gt;</a>
</div></div>
<div class="section chapter S2 S25 ron_roa ron " dir="ltr" lang="ro" data-id="S25" data-nextid="S26" data-previd="S24">
<div class="c">5</div>
<div class="p">
<span class="v-num v-1">1&nbsp;</span><span class="v S25_1" data-id="S25_1">Toate seminţiile lui Israel au venit atunci la David în Hebron şi i-au zis: "Iată, noi suntem oasele tale şi carnea ta .</span>
<span class="v-num v-2">2&nbsp;</span><span class="v S25_2" data-id="S25_2">Încă din vremea când Saul domnea peste noi, tu erai călăuza lui Israel. Atunci a zis Domnul către tine: "Tu îl vei paşte pe poporul Meu Israel şi tu vei fi cârmuitorul poporului Meu Israel"".</span>
<span class="v-num v-3">3&nbsp;</span><span class="v S25_3" data-id="S25_3">Toţi bătrânii lui Israel au venit la rege în Hebron. Şi acolo, în Hebron, regele David a făcut cu ei legământ înaintea Domnului. Şi l-au uns pe David rege peste tot Israelul .</span>
<span class="v-num v-4">4&nbsp;</span><span class="v S25_4" data-id="S25_4">David era un fecior de treizeci de ani când a început să domnească, şi a domnit patruzeci de ani.</span>
<span class="v-num v-5">5&nbsp;</span><span class="v S25_5" data-id="S25_5">Şapte ani şi şase luni domnise în Hebron peste Iuda, iar treizeci şi trei de ani a domnit în Ierusalim peste întregul Israel şi Iuda.</span>
<span class="v-num v-6">6&nbsp;</span><span class="v S25_6" data-id="S25_6">David şi toţi oamenii lui s'au dus la Ierusalim, la Iebuseii care locuiau ţinutul ; dar i s'a spus lui David: "Tu nu vei intra aici!", căci îi stăteau împotrivă orbii şi şchiopii care ziceau: "David nu va intra aici!"</span>
<span class="v-num v-7">7&nbsp;</span><span class="v S25_7" data-id="S25_7">Atunci David a luat fortăreaţa Sionului; aceasta este cetatea lui David .</span>
<span class="v-num v-8">8&nbsp;</span><span class="v S25_8" data-id="S25_8">Şi a zis David în ziua aceea: "Tot cel ce-i loveşte pe Iebusei să-i treacă prin ascuţişul săbiei: şi pe şchiopi, şi pe orbi, şi pe cei ce urăsc sufletul lui David". De aceea se zice: "Orbii şi şchiopii nu vor intra în casa Domnului" .</span>
<span class="v-num v-9">9&nbsp;</span><span class="v S25_9" data-id="S25_9">David s'a aşezat în fortăreaţă, iar aceasta s'a numit cetatea lui David; cetatea în sine a zidit-o de jur-împrejur; [acolo şi-a zidit] şi casa lui.</span>
<span class="v-num v-10">10&nbsp;</span><span class="v S25_10" data-id="S25_10">Aşa că David propăşea, devenind tot mai mare, iar Domnul Atotţiitorul era cu el.</span>
<span class="v-num v-11">11&nbsp;</span><span class="v S25_11" data-id="S25_11">Atunci Hiram, regele Tirului, i-a trimis lui David soli şi lemn de cedru şi dulgheri şi meşteri ziditori în piatră, iar aceştia i-au zidit lui David o casă.</span>
<span class="v-num v-12">12&nbsp;</span><span class="v S25_12" data-id="S25_12">Şi David a cunoscut că Domnul îl rânduise rege peste Israel şi că regatul său s'a ridicat de dragul poporului Său Israel.</span>
<span class="v-num v-13">13&nbsp;</span><span class="v S25_13" data-id="S25_13">David şi-a mai luat femei şi ţiitoare, din Ierusalim, după ce a venit din Hebron; şi i s'au mai născut lui David fii şi fiice.</span>
<span class="v-num v-14">14&nbsp;</span><span class="v S25_14" data-id="S25_14">Iată numele celor ce i s'au născut în Ierusalim: Şamua şi Şobab, Natan şi Solomon;</span>
<span class="v-num v-15">15&nbsp;</span><span class="v S25_15" data-id="S25_15">Ibhar şi Elişua, Nefeg şi Iafia;</span>
<span class="v-num v-16">16&nbsp;</span><span class="v S25_16" data-id="S25_16">Elişama, Eliada şi Elifelet; Samae, Iesivat, Natan, Galamaan, Ievaar, Teisus, Elfalat, Naged, Nafec, Ionatan, Leasamis, Baalimat şi Elifaat.</span>
<span class="v-num v-17">17&nbsp;</span><span class="v S25_17" data-id="S25_17">Şi dacă au auzit Filistenii că David fusese uns rege peste Israel, toţi Filistenii s'au ridicat să-l caute pe David. Iar David, dacă a auzit, s'a închis în fortăreaţă.</span>
<span class="v-num v-18">18&nbsp;</span><span class="v S25_18" data-id="S25_18">Filistenii au venit şi s'au adunat în valea Refaimiţilor .</span>
<span class="v-num v-19">19&nbsp;</span><span class="v S25_19" data-id="S25_19">Atunci David L-a întrebat pe Domnul, zicând: "Mă voi ridica împotriva Filistenilor? îi vei da în mâinile mele?" Iar Domnul a zis către David: "Ridică-te, căci negreşit îi voi da pe Filisteni în mâinile tale".</span>
<span class="v-num v-20">20&nbsp;</span><span class="v S25_20" data-id="S25_20">David s'a lăsat de deasupra Rupturilor , şi acolo i-a lovit pe Filisteni. Şi a zis David: "Domnul i-a rupt pe duşmanii Filisteni de dinaintea mea aşa cum rup apele". De aceea s'a numit locul acela Rupturile-de-Sus.</span>
<span class="v-num v-21">21&nbsp;</span><span class="v S25_21" data-id="S25_21">Acolo şi-au lăsat [Filistenii] idolii, iar David şi oamenii săi i-au ridicat.</span>
<span class="v-num v-22">22&nbsp;</span><span class="v S25_22" data-id="S25_22">Filistenii însă s'au ridicat din nou şi s'au adunat în valea Refaimiţilor.</span>
<span class="v-num v-23">23&nbsp;</span><span class="v S25_23" data-id="S25_23">Iar David L-a întrebat pe Domnul, zicând: "Mă voi ridica împotriva Filistenilor? îi vei da în mâinile mele?" Dar Domnul i-a zis: "Nu te vei ridica să-i întâmpini; ocoleşte-i prin spate şi-i vei întâlni aproape de locul Plângerii.</span>
<span class="v-num v-24">24&nbsp;</span><span class="v S25_24" data-id="S25_24">Şi fi-va că atunci când vei auzi freamătul crengilor din pădurea Plângerii, tu te vei năpusti asupra lor, fiindcă atunci îţi va ieşi Domnul înainte să-i prăpădească'n luptă pe Filisteni".</span>
<span class="v-num v-25">25&nbsp;</span><span class="v S25_25" data-id="S25_25">Iar David a făcut aşa cum i-a poruncit Domnul şi i-a lovit pe Filisteni de la Gabaon până la Ghezer.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S24.html">&lt;</a>
<a class="home" href="index.html">=</a>
<a class="next" href="S26.html">&gt;</a>
</div></div>
</body>
</html>