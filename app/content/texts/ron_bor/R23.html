<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 3 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 3</a><a class="prev" href="R22.html">&lt;</a>
<a class="home" href="index.html">=</a>
<a class="next" href="R24.html">&gt;</a>
</div></div>
<div class="section chapter R2 R23 ron_bor ron " dir="ltr" lang="ro" data-id="R23" data-nextid="R24" data-previd="R22">
<div class="c">3</div>
<div class="p">
<span class="v-num v-1">1&nbsp;</span><span class="v R23_1" data-id="R23_1">Solomon a început să înalţe templul Domnului în Ierusalim, pe muntele Moria, unde Se arătase Domnul lui David, tatăl său, şi pe locul pe care-l pregătise David, în aria lui Ornan Iebuseul.</span>
<span class="v-num v-2">2&nbsp;</span><span class="v R23_2" data-id="R23_2">Zidirea s-a început în ziua a doua a lunii a doua din anul al patrulea al domniei lui Solomon.</span>
<span class="v-num v-3">3&nbsp;</span><span class="v R23_3" data-id="R23_3">Iată temelia pusă de Solomon la zidurile templului Domnului: lungimea lui era de şaizeci de coji, iar lăţimea de douăzeci de coţi.</span>
<span class="v-num v-4">4&nbsp;</span><span class="v R23_4" data-id="R23_4">Pridvorul, care era înaintea templului, avea lungimea de douăzeci de coţi, cât lăţimea templului, iar înălţimea de o sută douăzeci de coţi şi pe dinăuntru l-a căptuşit cu aur curat.</span>
<span class="v-num v-5">5&nbsp;</span><span class="v R23_5" data-id="R23_5">Casa cea mare (Sfânta) însă a căptuşit-o cu lemn de chiparos şi a îmbrăcat-o cu aur de cel mai bun, iar pe el a săpat finici şi lănţişoare.</span>
<span class="v-num v-6">6&nbsp;</span><span class="v R23_6" data-id="R23_6">Apoi a împodobit casa cu pietre scumpe. Aurul era din Parvaim (Ofir).</span>
<span class="v-num v-7">7&nbsp;</span><span class="v R23_7" data-id="R23_7">Pereţii casei, tavanul, uşorii, ferestrele şi uşile le-a acoperit cu aur şi pe pereţi a sculptat chipuri de heruvimi.</span>
<span class="v-num v-8">8&nbsp;</span><span class="v R23_8" data-id="R23_8">Sfânta Sfintelor a făcut-o lungă de douăzeci de coţi, cât lărgimea casei, şi largă de douăzeci de coţi, şi a îmbrăcat-o cu şase sute de talanţi din cel mai bun aur.</span>
<span class="v-num v-9">9&nbsp;</span><span class="v R23_9" data-id="R23_9">Cuiele de aur erau în greutate de cincizeci de sicli fiecare cui. Încăperile de sus încă le-a îmbrăcat cu aur.</span>
<span class="v-num v-10">10&nbsp;</span><span class="v R23_10" data-id="R23_10">Apoi a făcut în Sfânta Sfintelor doi heruvimi săpaţi în lemn şi i-a ferecat cu aur.</span>
<span class="v-num v-11">11&nbsp;</span><span class="v R23_11" data-id="R23_11">Aripile heruvimilor aveau în lungime douăzeci de coţi: o aripă de cinci coţi atingea peretele templului, iar cealaltă aripă de cinci coţi atingea aripa celuilalt heruvim.</span>
<span class="v-num v-12">12&nbsp;</span><span class="v R23_12" data-id="R23_12">Asemenea şi aripa de cinci coţi a celuilalt heruvim atingea peretele templului, iar cealaltă aripă de cinci coţi atingea aripa heruvimului întâi.</span>
<span class="v-num v-13">13&nbsp;</span><span class="v R23_13" data-id="R23_13">Aripile acestor heruvimi întinse erau de douăzeci de coţi; heruvimii stăteau în picioare, cu feţele spre Sfânta.</span>
<span class="v-num v-14">14&nbsp;</span><span class="v R23_14" data-id="R23_14">După aceea au făcut o perdea de torturi purpurii, stacojii şi albastre şi de vison, iar pe ea a închipuit heruvimi.</span>
<span class="v-num v-15">15&nbsp;</span><span class="v R23_15" data-id="R23_15">Înaintea templului au făcut doi Stâlpi, înalţi de treizeci şi cinci de coţi, iar coroanele de deasupra, de cinci coţi fiecare.</span>
<span class="v-num v-16">16&nbsp;</span><span class="v R23_16" data-id="R23_16">Au mai făcut lănţişoare, ca cele din Sfânta Sfintelor, şi le-a pus pe capetele stâlpilor. Apoi au făcut o sută de rodii şi le-au înşirat pe lănţişoare.</span>
<span class="v-num v-17">17&nbsp;</span><span class="v R23_17" data-id="R23_17">În sfârşit au aşezat stâlpii înaintea templului, unul în dreapta şi altul în stânga şi le-a pus nume: celui din dreapta Iachin, iar celui din stânga Booz.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R22.html">&lt;</a>
<a class="home" href="index.html">=</a>
<a class="next" href="R24.html">&gt;</a>
</div></div>
</body>
</html>