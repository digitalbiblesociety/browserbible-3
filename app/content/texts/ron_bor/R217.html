<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 17 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 17</a><a class="prev" href="R216.html">&lt;</a>
<a class="home" href="index.html">=</a>
<a class="next" href="R218.html">&gt;</a>
</div></div>
<div class="section chapter R2 R217 ron_bor ron " dir="ltr" lang="ro" data-id="R217" data-nextid="R218" data-previd="R216">
<div class="c">17</div>
<div class="p">
<span class="v-num v-1">1&nbsp;</span><span class="v R217_1" data-id="R217_1">În locul lui Asa, s-a făcut rege Iosafat, fiul său. Şi s-a întărit şi el împotriva Israeliţilor;</span>
<span class="v-num v-2">2&nbsp;</span><span class="v R217_2" data-id="R217_2">Căci a aşezat oştire în toate cetăţile întărite ale Iudei şi în cetăţile lui Efraim pe care le stăpânise Asa, tatăl său.</span>
<span class="v-num v-3">3&nbsp;</span><span class="v R217_3" data-id="R217_3">Şi a fost Domnul cu Iosafat, pentru că acesta a umblat în căile cele dintâi ale lui David, tatăl său, şi n-a căutat la Baali,</span>
<span class="v-num v-4">4&nbsp;</span><span class="v R217_4" data-id="R217_4">Ci a căutat pe Dumnezeul tatălui său şi a lucrat după poruncile Lui, iar nu după faptele Israeliţilor.</span>
<span class="v-num v-5">5&nbsp;</span><span class="v R217_5" data-id="R217_5">Pentru aceasta i-a întărit Domnul domnia în mâna lui şi tot Iuda îi aducea daruri lui Iosafat, şi a avut el bogăţie şi mărire multă.</span>
<span class="v-num v-6">6&nbsp;</span><span class="v R217_6" data-id="R217_6">Inima lui s-a întărit din ce în ce în căile Domnului. Afară de aceasta, el a desfiinţat din Iuda şi înălţimile cu jertfelnice şi Aşerele.</span>
<span class="v-num v-7">7&nbsp;</span><span class="v R217_7" data-id="R217_7">Iar în anul al treilea al domniei sale, a trimis pe cinci din căpeteniile sale şi anume: pe Benhail, Obadia, Zaharia, Natanael şi Miheia, ca să înveţe poporul prin cetăţile lui Iuda;</span>
<span class="v-num v-8">8&nbsp;</span><span class="v R217_8" data-id="R217_8">Împreună cu ei a trimis şi din leviţi: pe Şemaia, Netania, Zebadia, Asael, Şemiramot, Ionatan, Adonie, Tobie, Tob-Adonie; iar din preoţi, pe Elişama şi pe Ioram.</span>
<span class="v-num v-9">9&nbsp;</span><span class="v R217_9" data-id="R217_9">Aceştia au învăţat în Iuda, având cu ei cartea legii Domnului; şi au cutreierat toate cetăţile lui Iuda şi au învăţat poporul.</span>
<span class="v-num v-10">10&nbsp;</span><span class="v R217_10" data-id="R217_10">În vremea aceasta, în toate regatele ţărilor, care erau împrejurul Iudei, intrase frica Domnului şi nu îndrăznea nimeni să se lupte cu Iosafat.</span>
<span class="v-num v-11">11&nbsp;</span><span class="v R217_11" data-id="R217_11">Şi i se aduceau lui Iosafat daruri şi argint ca bir, până şi din partea Filistenilor; asemenea şi Arabii îi aduceau vite mărunte; şapte mii şapte sute de berbeci şi şapte mii şapte sute de ţapi.</span>
<span class="v-num v-12">12&nbsp;</span><span class="v R217_12" data-id="R217_12">Astfel a ajuns Iosafat la cea mai înaltă mărire şi a zidit în Iuda cetăţui şi cetăţi pentru provizii.</span>
<span class="v-num v-13">13&nbsp;</span><span class="v R217_13" data-id="R217_13">El a avut multe provizii în cetăţile lui Iuda şi oameni de război viteji în Ierusalim.</span>
<span class="v-num v-14">14&nbsp;</span><span class="v R217_14" data-id="R217_14">Iată cartea numărătorii lor, după familiile cele după tată ale lor: Din Iuda erau căpetenii peste mii: Adna, căpetenie, care avea sub el trei sute de mii de ostaşi aleşi;</span>
<span class="v-num v-15">15&nbsp;</span><span class="v R217_15" data-id="R217_15">După el Iohanan, căpetenie, care avea sub el două sute optzeci de mii de oameni.</span>
<span class="v-num v-16">16&nbsp;</span><span class="v R217_16" data-id="R217_16">După acesta, Amasia, fiul lui Zicri, care se făgăduise pe sine Domnului, avea cu el două sute de mii de ostaşi viteji.</span>
<span class="v-num v-17">17&nbsp;</span><span class="v R217_17" data-id="R217_17">Din Veniamin: viteazul ostaş Eliada, care avea sub el două sute de mii de ostaşi, înarmaţi cu arcuri şi cu scuturi;</span>
<span class="v-num v-18">18&nbsp;</span><span class="v R217_18" data-id="R217_18">După el Iehozabad, care avea sub el o sută optzeci de mii de ostaşi înarmaţi.</span>
<span class="v-num v-19">19&nbsp;</span><span class="v R217_19" data-id="R217_19">Aceştia au slujit pe rege, afară de cei pe care regele îi împărţise prin cetăţile întărite în tot ţinutul lui Iuda.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R216.html">&lt;</a>
<a class="home" href="index.html">=</a>
<a class="next" href="R218.html">&gt;</a>
</div></div>
</body>
</html>