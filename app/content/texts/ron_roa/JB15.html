<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 15 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JB.html">CARTEA LUI IOV 15</a><a class="prev" href="JB14.html">&lt;</a>
<a class="home" href="index.html">=</a>
<a class="next" href="JB16.html">&gt;</a>
</div></div>
<div class="section chapter JB JB15 ron_roa ron " dir="ltr" lang="ron" data-id="JB15" data-nextid="JB16" data-previd="JB14">
<div class="c">15</div>
<div class="p">
<span class="v-num v-1">1&nbsp;</span><span class="v JB15_1" data-id="JB15_1">Atunci Elifaz din Teman a răspuns, zicând:</span>
<span class="v-num v-2">2&nbsp;</span><span class="v JB15_2" data-id="JB15_2">"Care'nţelept răspunde cu judecăţi de vânt şi pântecele-şi umflă cu lacrimi bătăioase,</span>
<span class="v-num v-3">3&nbsp;</span><span class="v JB15_3" data-id="JB15_3">mustrând cu-atâtea vorbe'n afara cuviinţei şi prin cuvinte care n'aduc nici un folos?</span>
<span class="v-num v-4">4&nbsp;</span><span class="v JB15_4" data-id="JB15_4">Au frica ta de Domnu'ntr'atât ţi-ai lepădat-o, să spui astfel de vorbe chiar stând în faţa Lui?</span>
<span class="v-num v-5">5&nbsp;</span><span class="v JB15_5" data-id="JB15_5">Că propriile-ţi vorbe te învinovăţesc, de nu cumva ales-ai să ne vorbeşti de sus .</span>
<span class="v-num v-6">6&nbsp;</span><span class="v JB15_6" data-id="JB15_6">Nu eu acum te'nvinui, ci însăşi gura ta, şi martori împotrivă-ţi sunt chiar a'tale buze.</span>
<span class="v-num v-7">7&nbsp;</span><span class="v JB15_7" data-id="JB15_7">Ce dar? eşti tu întâiul-născutul dintre oameni? sau tu mai înainte de munţi te-ai plămădit?</span>
<span class="v-num v-8">8&nbsp;</span><span class="v JB15_8" data-id="JB15_8">sau tu cu-auzul stat-ai cândva la sfat cu Domnul şi numai întru tine s'a strâns înţelepciunea?</span>
<span class="v-num v-9">9&nbsp;</span><span class="v JB15_9" data-id="JB15_9">Ce ştii tu'n lumea asta să nu o ştim şi noi? sau ce pricepi tu, oare, şi noi să nu pricepem?</span>
<span class="v-num v-10">10&nbsp;</span><span class="v JB15_10" data-id="JB15_10">Că şi la noi se află bătrâni şi vechi-de-zile, mai încărcaţi de zile chiar decât tatăl tău.</span>
<span class="v-num v-11">11&nbsp;</span><span class="v JB15_11" data-id="JB15_11">Puţine răni ai faţă de ce-ai păcătuit, că multe-ţi sunt la număr greşalele, prea multe.</span>
<span class="v-num v-12">12&nbsp;</span><span class="v JB15_12" data-id="JB15_12">Ce fel de îndrăzneală din inima ta curge, sau ce anume oare aşteaptă ochii tăi</span>
<span class="v-num v-13">13&nbsp;</span><span class="v JB15_13" data-id="JB15_13">de ţi-a zbucnit mânia de faţă-aici cu Domnul şi-ai slobozit din gură cuvinte ca acestea?</span>
<span class="v-num v-14">14&nbsp;</span><span class="v JB15_14" data-id="JB15_14">Căci cine, om fiind, va fi fără prihană, sau cum va fi curat născutul din femeie?</span>
<span class="v-num v-15">15&nbsp;</span><span class="v JB15_15" data-id="JB15_15">Că dacă El nu-i crede nici chiar pe sfinţii Săi şi'n dreptul feţei Sale nici cerul nu-i curat,</span>
<span class="v-num v-16">16&nbsp;</span><span class="v JB15_16" data-id="JB15_16">cum o să fie omul cel urîcios şi scârnav, acel ce nedreptatea o soarbe ca pe apă?</span>
<span class="v-num v-17">17&nbsp;</span><span class="v JB15_17" data-id="JB15_17">Aş vrea să-ţi spun un lucru de mare preţ. Ascultă: Voi povesti eu însumi, şi ce-am văzut cu ochii,</span>
<span class="v-num v-18">18&nbsp;</span><span class="v JB15_18" data-id="JB15_18">şi ce-au spus înţelepţii nimic ţinând în taină de la părinţii lor</span>
<span class="v-num v-19">19&nbsp;</span><span class="v JB15_19" data-id="JB15_19">(cei cărora pământul acesta le-a fost dat şi nimeni de-altă naţie venise printre ei).</span>
<span class="v-num v-20">20&nbsp;</span><span class="v JB15_20" data-id="JB15_20">Nelegiuitu-şi duce vieaţa numa'n grijă , şi'n anii daţi cu număr tiranului puternic</span>
<span class="v-num v-21">21&nbsp;</span><span class="v JB15_21" data-id="JB15_21">el n'are decât spaime ţipându-i în urechi, şi-atunci când i se pare că'n casa lui e pace îi vine prăbuşirea.</span>
<span class="v-num v-22">22&nbsp;</span><span class="v JB15_22" data-id="JB15_22">El nu mai poate crede că scapă de'ntuneric; sortit simţindu-şi trupul să piară sub tăiş</span>
<span class="v-num v-23">23&nbsp;</span><span class="v JB15_23" data-id="JB15_23">sau rânduit anume vulturilor spre hrană, în sineşi el nu vede nimic decât căderea. Iar ziua de'ntuneric îl bântuie cu spaime,</span>
<span class="v-num v-24">24&nbsp;</span><span class="v JB15_24" data-id="JB15_24">nevoia şi necazul îl ţin împresurându-l ca pe-un voivod ce cade'nainte de-a se bate.</span>
<span class="v-num v-25">25&nbsp;</span><span class="v JB15_25" data-id="JB15_25">Că mâinile'mpreună şi-a ridicat spre Domnul, dar s'a'ncontrat cu Domnul Atoateţiitorul</span>
<span class="v-num v-26">26&nbsp;</span><span class="v JB15_26" data-id="JB15_26">şi i-a ieşit 'nainte cu vorbe de ocară şi cu cerbicea groasă a pavezelor lui;</span>
<span class="v-num v-27">27&nbsp;</span><span class="v JB15_27" data-id="JB15_27">că faţa şi-a'nvelit-o pe toată cu grăsime şi şi-a făcut pe coapse răzoare de osânză ;</span>
<span class="v-num v-28">28&nbsp;</span><span class="v JB15_28" data-id="JB15_28">el va trăi'nlăuntrul cetăţilor pustiişi va intra în case de nimeni locuite; şi ce-au gătit aceia va fi cărat de alţii.</span>
<span class="v-num v-29">29&nbsp;</span><span class="v JB15_29" data-id="JB15_29">Bogat n'o să devină, averi n'o să-i rămână, nici umbră nu-i va face pământului, pieziş,</span>
<span class="v-num v-30">30&nbsp;</span><span class="v JB15_30" data-id="JB15_30">şi nici din întuneric nu va avea scăpare; odrasla lui cea verde va veşteji-o vântul şi floarea va cădea.</span>
<span class="v-num v-31">31&nbsp;</span><span class="v JB15_31" data-id="JB15_31">Să nu se'ncreadă'n sine că'n veac va dăinui, căci doar deşertăciune veni-va peste el.</span>
<span class="v-num v-32">32&nbsp;</span><span class="v JB15_32" data-id="JB15_32">Securea-l va răpune'nainte de-a-i fi vremea, şi tânăra-i mlădiţă putere nu va prinde.</span>
<span class="v-num v-33">33&nbsp;</span><span class="v JB15_33" data-id="JB15_33">Cules ca agurida va fi, 'naintea vremii, şi va cădea ca floarea măslinului sătul.</span>
<span class="v-num v-34">34&nbsp;</span><span class="v JB15_34" data-id="JB15_34">Că mărturia celui necredincios e moartea şi foc va arde casa celor spurcaţi la daruri.</span>
<span class="v-num v-35">35&nbsp;</span><span class="v JB15_35" data-id="JB15_35">În pântece ca'n sarcini va zămisli dureri, dar nu i se vor naşte decât deşertăciuni, căci el, acolo'n pântec, găteşte vicleşug."</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB14.html">&lt;</a>
<a class="home" href="index.html">=</a>
<a class="next" href="JB16.html">&gt;</a>
</div></div>
</body>
</html>