<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA ÎNTÂIA CARTE A LUI MOISE 42 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="GN.html">FACEREA ÎNTÂIA CARTE A LUI MOISE 42</a><a class="prev" href="GN41.html">&lt;</a>
<a class="home" href="index.html">=</a>
<a class="next" href="GN43.html">&gt;</a>
</div></div>
<div class="section chapter GN GN42 ron_roa ron " dir="ltr" lang="ro" data-id="GN42" data-nextid="GN43" data-previd="GN41">
<div class="c">42</div>
<div class="p">
<span class="v-num v-1">1&nbsp;</span><span class="v GN42_1" data-id="GN42_1">Aflând Iacob că este grâu în Egipt, a zis către fiii săi: "Ce vă uitaţi unul la altul?</span>
<span class="v-num v-2">2&nbsp;</span><span class="v GN42_2" data-id="GN42_2">Iată, am auzit că este grâu în Egipt. Coborâţi-vă acolo şi cumpăraţi ceva bucate, ca să ne ţinem în viaţă şi să nu murim".</span>
<span class="v-num v-3">3&nbsp;</span><span class="v GN42_3" data-id="GN42_3">Atunci fraţii lui Iosif, zece din ei, s'au coborât să cumpere grâu din Egipt;</span>
<span class="v-num v-4">4&nbsp;</span><span class="v GN42_4" data-id="GN42_4">dar pe Veniamin, fratele lui Iosif, nu l-a trimis Iacob cu fraţii săi, pentru că-şi zicea: "Nu cumva să i se întâmple ceva rău!"</span>
<span class="v-num v-5">5&nbsp;</span><span class="v GN42_5" data-id="GN42_5">Au venit deci fiii lui Israel să cumpere şi ei printre alţii care veneau, căci foametea bântuia şi'n pământul Canaanului.</span>
<span class="v-num v-6">6&nbsp;</span><span class="v GN42_6" data-id="GN42_6">Iar Iosif era căpetenie peste ţară; tot el era cel ce vindea la tot poporul ţării. Şi dac'au sosit şi fraţii lui Iosif, i s'au închinat până la pământ.</span>
<span class="v-num v-7">7&nbsp;</span><span class="v GN42_7" data-id="GN42_7">De'ndată ce Iosif şi-a văzut fraţii, i-a recunoscut, dar s'a prefăcut a le fi străin şi le-a grăit aspru, zicând: "Voi, de unde-aţi venit?" Iar ei au zis: "Din ţara Canaanului, să cumpărăm bucate".</span>
<span class="v-num v-8">8&nbsp;</span><span class="v GN42_8" data-id="GN42_8">Aşa că Iosif i-a recunoscut pe fraţii săi, dar ei nu l-au recunoscut.</span>
<span class="v-num v-9">9&nbsp;</span><span class="v GN42_9" data-id="GN42_9">Atunci Iosif şi-a adus aminte de visele pe care le visase despre ei şi le-a zis: "Voi sunteţi spioni. De-aia aţi venit, să puneţi ochii pe punctele slabe ale ţării!"</span>
<span class="v-num v-10">10&nbsp;</span><span class="v GN42_10" data-id="GN42_10">Ei au zis: "Nu, domnul nostru! Robii tăi au venit să cumpere bucate.</span>
<span class="v-num v-11">11&nbsp;</span><span class="v GN42_11" data-id="GN42_11">Noi suntem toţi feciorii unui singur om, suntem oameni cinstiţi, robii tăi nu sunt spioni...".</span>
<span class="v-num v-12">12&nbsp;</span><span class="v GN42_12" data-id="GN42_12">Iar el le-a zis: "Nu!: să luaţi la ochi punctele slabe ale ţării, de-aia aţi venit!...".</span>
<span class="v-num v-13">13&nbsp;</span><span class="v GN42_13" data-id="GN42_13">Ei au zis: "Noi, robii tăi, suntem doisprezece fraţi în ţara Canaanului, cel mai mic e acum împreună cu tatăl nostru, iar unul nu mai este" .</span>
<span class="v-num v-14">14&nbsp;</span><span class="v GN42_14" data-id="GN42_14">Dar Iosif le-a zis: "E'ntocmai cum v'am spus eu când am zis că sunteţi spioni.</span>
<span class="v-num v-15">15&nbsp;</span><span class="v GN42_15" data-id="GN42_15">Veţi fi însă puşi la'ncercare: Pe viaţa lui Faraon , nu veţi pleca din locul acesta decât numai dacă fratele vostru cel mai mic va veni aici.</span>
<span class="v-num v-16">16&nbsp;</span><span class="v GN42_16" data-id="GN42_16">Trimiteţi pe unul din voi să-l aducă pe fratele vostru; voi însă rămâneţi la popreală până ce se va dovedi dacă spusele voastre sunt adevărate ori ba; de nu , pe viaţa lui Faraon: sunteţi într'adevăr spioni".</span>
<span class="v-num v-17">17&nbsp;</span><span class="v GN42_17" data-id="GN42_17">Şi i-a pus sub pază vreme de trei zile.</span>
<span class="v-num v-18">18&nbsp;</span><span class="v GN42_18" data-id="GN42_18">Iar a treia zi le-a zis: "Faceţi asta, şi veţi fi vii - căci eu mă tem de Dumnezeu -:</span>
<span class="v-num v-19">19&nbsp;</span><span class="v GN42_19" data-id="GN42_19">De sunteţi oameni paşnici, unul dintre voi să rămână la popreală'n închisoare, iar voi mergeţi şi duceţi grâul pe care l-aţi cumpărat</span>
<span class="v-num v-20">20&nbsp;</span><span class="v GN42_20" data-id="GN42_20">şi să mi-l aduceţi pe fratele vostru cel mai mic; atunci vor fi spusele voastre vrednice de crezare şi nu veţi muri". Iar ei au făcut aşa.</span>
<span class="v-num v-21">21&nbsp;</span><span class="v GN42_21" data-id="GN42_21">Şi ziceau unii către alţii: "Vai nouă, că'ntr'adevăr am păcătuit împotriva fratelui nostru! căci am văzut cum se zbuciuma sufletu'n el când se ruga de noi, dar noi nu l-am auzit; iată de ce-a venit peste noi această urgie!"</span>
<span class="v-num v-22">22&nbsp;</span><span class="v GN42_22" data-id="GN42_22">Atunci răspunzând Ruben, le-a zis: "Nu v'am spus eu vouă să nu vă faceţi păcat împotriva băiatului? Dar voi nu m'aţi ascultat, şi iată că sângele lui cere răzbunare".</span>
<span class="v-num v-23">23&nbsp;</span><span class="v GN42_23" data-id="GN42_23">Ei însă nu ştiau că Iosif înţelege, pentru că el vorbise cu ei prin tălmaci .</span>
<span class="v-num v-24">24&nbsp;</span><span class="v GN42_24" data-id="GN42_24">Atunci Iosif s'a'ndepărtat de ei şi a plâns. Apoi a venit din nou la ei şi le-a vorbit; şi l-a luat dintre ei pe Simeon şi l-a legat în faţa ochilor lor.</span>
<span class="v-num v-25">25&nbsp;</span><span class="v GN42_25" data-id="GN42_25">După aceea a poruncit Iosif să li se umple sacii cu grâu, argintul fiecăruia să i se pună în sacul său, şi să li se dea merinde pentru drum. Şi li s'a făcut întocmai.</span>
<span class="v-num v-26">26&nbsp;</span><span class="v GN42_26" data-id="GN42_26">Şi punându-şi ei grâul pe asini, au plecat de acolo.</span>
<span class="v-num v-27">27&nbsp;</span><span class="v GN42_27" data-id="GN42_27">Dar când unul din ei şi-a dezlegat sacul ca să-şi hrănească asinii la locul de popas, şi-a văzut argintul în gura sacului</span>
<span class="v-num v-28">28&nbsp;</span><span class="v GN42_28" data-id="GN42_28">şi a zis către fraţii săi: "Mi s'a înapoiat argintul, iată-l în sacul meu!"... Atunci le-a pierit inima, şi cu spaimă ziceau unul către altul: "Ce-a făcut oare Dumnezeu cu noi?"...</span>
<span class="v-num v-29">29&nbsp;</span><span class="v GN42_29" data-id="GN42_29">Iar dacă au venit la Iacob, tatăl lor, în ţara Canaanului, i-au povestit toate câte li se întâmplaseră, zicând:</span>
<span class="v-num v-30">30&nbsp;</span><span class="v GN42_30" data-id="GN42_30">"Omul care-i stăpân peste ţara aceea ne-a vorbit cu asprime şi ne-a pus sub pază, ca şi cum noi ne-am fi dus să-i spionăm pământul.</span>
<span class="v-num v-31">31&nbsp;</span><span class="v GN42_31" data-id="GN42_31">Dar noi i-am spus: Suntem oameni paşnici, nu suntem spioni;</span>
<span class="v-num v-32">32&nbsp;</span><span class="v GN42_32" data-id="GN42_32">noi suntem doisprezece fraţi, fii ai aceluiaşi părinte; e unul care nu mai este, iar cel mai mic este acum împreună cu tatăl nostru în ţara Canaanului...</span>
<span class="v-num v-33">33&nbsp;</span><span class="v GN42_33" data-id="GN42_33">Însă omul care-i stăpân peste ţara aceea ne-a zis: Iată cum voi cunoaşte eu că sunteţi paşnici: Lăsaţi aici la mine pe unul din fraţi, luaţi-vă grâul pe care l-aţi cumpărat pentru familia voastră, şi duceţi-vă;</span>
<span class="v-num v-34">34&nbsp;</span><span class="v GN42_34" data-id="GN42_34">dar să-l aduceţi la mine pe fratele vostru cel mai mic, şi atunci voi cunoaşte că nu sunteţi spioni, că sunteţi oameni paşnici; pe fratele vostru vi-l voi da îndărăt, iar voi veţi putea să cutreieraţi ţara pentru negoţ".</span>
<span class="v-num v-35">35&nbsp;</span><span class="v GN42_35" data-id="GN42_35">Dar când ei şi-au deşertat sacii, iată că'n sacul fiecăruia era punga cu argintul său; şi dac'au văzut, ei şi tatăl lor, pungile cu argintul lor, au fost cuprinşi de spaimă.</span>
<span class="v-num v-36">36&nbsp;</span><span class="v GN42_36" data-id="GN42_36">Şi le-a zis Iacob, tatăl lor: "M'aţi lăsat fără copii: Iosif nu mai este, Simeon nu mai este, şi-acum vreţi să mi-l luaţi pe Veniamin! Pe mine cade totul...".</span>
<span class="v-num v-37">37&nbsp;</span><span class="v GN42_37" data-id="GN42_37">Dar Ruben i-a grăit tatălui său, zicând: "Dă-mi-l mie în seamă, şi eu ţi-l voi aduce înapoi; dacă nu ţi-l voi aduce, să-i omori pe cei doi feciori ai mei!"</span>
<span class="v-num v-38">38&nbsp;</span><span class="v GN42_38" data-id="GN42_38">Dar el a zis: "Nu! Fiul meu nu se va coborî cu voi [în Egipt], pentru că fratele lui a murit şi doar el a rămas . Dacă i se întâmplă vreun rău pe calea'n care-aveţi a merge, atunci cu'ntristare îmi veţi pogorî cărunteţile în locaşul morţilor" .</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN41.html">&lt;</a>
<a class="home" href="index.html">=</a>
<a class="next" href="GN43.html">&gt;</a>
</div></div>
</body>
</html>