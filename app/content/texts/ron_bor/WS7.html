<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNȚELEPCIUNII LUI SOLOMON 7 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="WS.html">Biblia Ortodoxă Română Sinodală (2006)</a><a class="location" href="WS.html">CARTEA ÎNȚELEPCIUNII LUI SOLOMON 7</a><a class="prev" href="WS6.html">&lt;</a>
<a class="home" href="index.html">=</a>
<a class="next" href="WS8.html">&gt;</a>
</div></div>
<div class="section chapter WS WS7 ron_bor ron " dir="ltr" lang="ro" data-id="WS7" data-nextid="WS8" data-previd="WS6">
<div class="c">7</div>
<div class="p">
<span class="v-num v-1">1&nbsp;</span><span class="v WS7_1" data-id="WS7_1">Sunt şi eu om muritor asemenea tuturor şi coborând din neamul celui dintâi om zidit din pământ.</span>
<span class="v-num v-2">2&nbsp;</span><span class="v WS7_2" data-id="WS7_2">Şi am fost înfiripat, cu trupul, în pântecele mamei mele, închegându-mă din sânge, vreme de zece luni, din sămânţă bărbătească şi în ceasul somnului odihnitor.</span>
<span class="v-num v-3">3&nbsp;</span><span class="v WS7_3" data-id="WS7_3">Şi după ce m-am născut, am respirat aerul obştesc şi pe pământul obşteştii pătimiri am căzut şi eu, şi glasul meu dintâi, la fel ca la toată lumea, a fost plânsul meu.</span>
<span class="v-num v-4">4&nbsp;</span><span class="v WS7_4" data-id="WS7_4">Am fost înfăşat în scutece şi am dat părinţilor grijă şi bătaie de cap.</span>
<span class="v-num v-5">5&nbsp;</span><span class="v WS7_5" data-id="WS7_5">Şi nici un rege n-a început altfel, când s-a născut.</span>
<span class="v-num v-6">6&nbsp;</span><span class="v WS7_6" data-id="WS7_6">Că toţi intră în viaţă în acelaşi fel şi ies iarăşi la fel.</span>
<span class="v-num v-7">7&nbsp;</span><span class="v WS7_7" data-id="WS7_7">Pentru aceea m-am rugat şi mi s-a dat înţelepciune, am chemat, şi duhul cuminţeniei a coborât în mine.</span>
<span class="v-num v-8">8&nbsp;</span><span class="v WS7_8" data-id="WS7_8">Am ţinut la ea mai mult decât la sceptre şi decât la tronuri şi am socotit bogăţiile deşarte faţă de ea.</span>
<span class="v-num v-9">9&nbsp;</span><span class="v WS7_9" data-id="WS7_9">N-am pus alături cu ea nici pietrele cele mai scumpe, fiindcă tot aurul din lume pe lângă ea nu e decât nisip, iar argintul, înaintea ei, mi se pare noroi.</span>
<span class="v-num v-10">10&nbsp;</span><span class="v WS7_10" data-id="WS7_10">Am preţuit înţelepciunea mai mult decât sănătatea şi frumuseţea; am pus-o chiar înaintea luminii, fiindcă strălucirea ei nu se stinge niciodată.</span>
<span class="v-num v-11">11&nbsp;</span><span class="v WS7_11" data-id="WS7_11">Împreună cu ea mi-au venit toate bunătăţile, căci în mâinile ei sunt bogăţii nenumărate.</span>
<span class="v-num v-12">12&nbsp;</span><span class="v WS7_12" data-id="WS7_12">Şi m-am bucurat de toate acestea, căci înţelepciunea le aduce cu sine. Totuşi eu nu ştiam că ea este născătoarea lor.</span>
<span class="v-num v-13">13&nbsp;</span><span class="v WS7_13" data-id="WS7_13">Am învăţat-o fără viclenie, o împărtăşesc fără părere de rău şi nu ascund comorile ei.</span>
<span class="v-num v-14">14&nbsp;</span><span class="v WS7_14" data-id="WS7_14">Ea este pentru oameni comoară nesfârşită; cei care se folosesc de ea se fac prietenii lui Dumnezeu, pentru darurile agonisite de învăţătură.</span>
<span class="v-num v-15">15&nbsp;</span><span class="v WS7_15" data-id="WS7_15">Iar mie să-mi dăruiască Dumnezeu să grăiesc precum gândesc şi să cuget în chip vrednic despre darurile Sale, căci El este povăţuitorul înţelepciunii şi îndreptătorul înţelepţilor.</span>
<span class="v-num v-16">16&nbsp;</span><span class="v WS7_16" data-id="WS7_16">Că în mâna Lui suntem şi noi şi cuvintele noastre şi toată înţelepciunea şi ştiinţa lucrurilor.</span>
<span class="v-num v-17">17&nbsp;</span><span class="v WS7_17" data-id="WS7_17">El mi-a dat cunoştinţa cea adevărată despre cele ce sunt, ca să ştiu întocmirea lumii şi lucrarea stihiilor.</span>
<span class="v-num v-18">18&nbsp;</span><span class="v WS7_18" data-id="WS7_18">Începutul şi sfârşitul şi mijlocul vremurilor, întoarcerile anotimpurilor şi prefacerile văzduhului,</span>
<span class="v-num v-19">19&nbsp;</span><span class="v WS7_19" data-id="WS7_19">Cursurile anilor şi rânduiala stelelor,</span>
<span class="v-num v-20">20&nbsp;</span><span class="v WS7_20" data-id="WS7_20">Firea dobitoacelor şi apucăturile fiarelor, puterea duhurilor şi gândurile oamenilor, feluritele neamuri ale plantelor şi însuşirile rădăcinilor.</span>
<span class="v-num v-21">21&nbsp;</span><span class="v WS7_21" data-id="WS7_21">Toate cele ascunse şi cele arătate le-am cunoscut, fiindcă înţelepciunea, lucrătoarea tuturor, mi-a dat învăţătură.</span>
<span class="v-num v-22">22&nbsp;</span><span class="v WS7_22" data-id="WS7_22">Într-adevăr, în ea se află un duh de înţelegere, sfânt, fără pereche, cu multe laturi, nepământesc, ager, pătrunzător, neîntinat, preaînţelept, fără de patimă, iubitor de bine, ascuţit, neoprit, binefăcător,</span>
<span class="v-num v-23">23&nbsp;</span><span class="v WS7_23" data-id="WS7_23">Iubitor de oameni, neclintit, temeinic, netulburat, atotputernic, atotveghetor şi răzbătând prin toate duhurile isteţe, curate şi oricât de subţiri.</span>
<span class="v-num v-24">24&nbsp;</span><span class="v WS7_24" data-id="WS7_24">Pentru că înţelepciunea este mai sprintenă decât orice mişcare, ea pătrunde şi îşi face loc pretutindeni prin curăţia ei.</span>
<span class="v-num v-25">25&nbsp;</span><span class="v WS7_25" data-id="WS7_25">Ea este suflul puterii lui Dumnezeu, ea este curata revărsare a slavei Celui Atotputernic, astfel că nimic nu poate s-o mânjească.</span>
<span class="v-num v-26">26&nbsp;</span><span class="v WS7_26" data-id="WS7_26">Ea este strălucirea luminii celei veşnice şi oglinda fără pată a lucrării lui Dumnezeu şi chipul bunătăţii Sale.</span>
<span class="v-num v-27">27&nbsp;</span><span class="v WS7_27" data-id="WS7_27">Fiindcă este una, toate le poate, şi rămânând una cu sine însăşi, ea toate le înnoieşte, şi răspândindu-se, prin veacuri, în sufletele sfinte, ea întocmeşte din ele prieteni ai lui Dumnezeu şi prooroci.</span>
<span class="v-num v-28">28&nbsp;</span><span class="v WS7_28" data-id="WS7_28">Cu adevărat Dumnezeu nimic nu iubeşte, fără numai pe cel ce petrece întru înţelepciune.</span>
<span class="v-num v-29">29&nbsp;</span><span class="v WS7_29" data-id="WS7_29">Ea este mai frumoasă decât soarele şi decât toată orânduirea stelelor; dacă o pui alături cu lumina, înţelepciunea o întrece.</span>
<span class="v-num v-30">30&nbsp;</span><span class="v WS7_30" data-id="WS7_30">Fiindcă după lumină urmează noaptea, pe când înţelepciunea rămâne nebiruită în faţa răutăţii.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="WS6.html">&lt;</a>
<a class="home" href="index.html">=</a>
<a class="next" href="WS8.html">&gt;</a>
</div></div>
</body>
</html>