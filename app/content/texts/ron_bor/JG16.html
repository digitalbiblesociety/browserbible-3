<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA JUDECĂTORILOR 16 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JG.html">Biblia Ortodoxă Română Sinodală (2006)</a><a class="location" href="JG.html">CARTEA JUDECĂTORILOR 16</a><a class="prev" href="JG15.html">&lt;</a>
<a class="home" href="index.html">=</a>
<a class="next" href="JG17.html">&gt;</a>
</div></div>
<div class="section chapter JG JG16 ron_bor ron " dir="ltr" lang="ro" data-id="JG16" data-nextid="JG17" data-previd="JG15">
<div class="c">16</div>
<div class="p">
<span class="v-num v-1">1&nbsp;</span><span class="v JG16_1" data-id="JG16_1">Venind însă odată Samson la Gaza, a văzut acolo o femeie desfrânată şi a intrat la ea.</span>
<span class="v-num v-2">2&nbsp;</span><span class="v JG16_2" data-id="JG16_2">Şi li s-a spus oamenilor din Gaza: "Samson a venit aici". Atunci aceştia l-au înconjurat şi l-au pândit toată noaptea la porţile cetăţii şi s-au ascuns toată noaptea, zicând: "Să aşteptăm până se va lumina de ziuă şi să-l ucidem!"</span>
<span class="v-num v-3">3&nbsp;</span><span class="v JG16_3" data-id="JG16_3">Samson însă a dormit până la miezul nopţii; iar la miezul nopţii a luat porţile cetăţii din amândoi uşorii şi, ridicându-le împreună cu zăvoarele, le-a pus pe umerii săi şi le-a dus pe vârful muntelui care este pe drumul spre Hebron şi le-a lăsat acolo.</span>
<span class="v-num v-4">4&nbsp;</span><span class="v JG16_4" data-id="JG16_4">După acestea a iubit el o femeie care trăia în valea Sorec şi pe care o chema Dalila.</span>
<span class="v-num v-5">5&nbsp;</span><span class="v JG16_5" data-id="JG16_5">La aceasta au venit fruntaşii Filistenilor şi i-au zis: "Amăgeşte-l şi află în ce stă puterea lui cea mare şi cum l-am putea prinde, ca să-l legăm şi să-l supunem; şi-li vom da pentru aceasta o mie şi o sută de sicli de argint".</span>
<span class="v-num v-6">6&nbsp;</span><span class="v JG16_6" data-id="JG16_6">Şi a zis Dalila către Samson: "Spune-mi şi mie în ce stă puterea ta cea mare şi cu ce să te lege ca să te supună?"</span>
<span class="v-num v-7">7&nbsp;</span><span class="v JG16_7" data-id="JG16_7">I-a răspuns Samson: "De mă vor lega cu şapte vine crude şi încă neuscate, voi ajunge slab şi voi fi ca şi ceilalţi oameni".</span>
<span class="v-num v-8">8&nbsp;</span><span class="v JG16_8" data-id="JG16_8">Atunci i-au adus ei fruntaşii Filistenilor şapte vine crude şi încă neuscate şi ea l-a legat cu ele.</span>
<span class="v-num v-9">9&nbsp;</span><span class="v JG16_9" data-id="JG16_9">Şi unii stăteau la pândă la ea în odaia de dormit; şi ea a zis către Samson: "Samsoane, Filistenii vin asupra ta!" Atunci el a rupt vinele, cum ar fi rupt o aţă de câlţi arşi de foc. Şi astfel nu s-a aflat de unde vine puterea lui.</span>
<span class="v-num v-10">10&nbsp;</span><span class="v JG16_10" data-id="JG16_10">Dalila a zis însă către Samson: "Iată tu m-ai amăgit şi mi-ai spus minciuni. Spune-mi dar cu ce să te lege?</span>
<span class="v-num v-11">11&nbsp;</span><span class="v JG16_11" data-id="JG16_11">Iar el i-a zis: "De mă vor lega cu funii noi, care să nu mai fi fost întrebuinţate, atunci eu voi slăbi şi voi fi ca şi ceilalţi oameni".</span>
<span class="v-num v-12">12&nbsp;</span><span class="v JG16_12" data-id="JG16_12">Şi a luat Dalila funii noi şi l-a legat, iar cineva pândea. Apoi ea i-a zis: "Samsoane, Filistenii vin asupra ta!" Şi el le-a rupt de pe mâinile sale, ca pe nişte aţe.</span>
<span class="v-num v-13">13&nbsp;</span><span class="v JG16_13" data-id="JG16_13">Atunci Dalila a zis către Samson: "Tu mă amăgeşti mereu şi-mi spui minciuni. Spune-mi drept, cu ce să te lege?" Iar el i-a zis: "De vei împleti şapte şuviţe do păr din capul meu şi le vei prinde cu un cui de sulul de la războiul de ţesut, atunci eu vai slăbi şi voi fi ca şi ceilalţi oameni".</span>
<span class="v-num v-14">14&nbsp;</span><span class="v JG16_14" data-id="JG16_14">Şi l-a adormit Dalila pe braţele sale; iar dacă a adormit el, Dalila a luat şapte şuviţe din capul lui şi le-a pironit de sulul de la război şi apoi a strigat: "Samsoane, Filistenii vin asupra ta!" Atunci el s-a deşteptat din somn şi a smucit războiul împreună cu ţesătura şi nu s-a aflat de unde vine puterea lui.</span>
<span class="v-num v-15">15&nbsp;</span><span class="v JG16_15" data-id="JG16_15">Dalila însă i-a zis: "Cum de poţi tu spune: "Te iubesc", când inima ta nu este cu mine? Iată, de trei ori m-ai amăgit şi nu mi-ai spus în ce stă puterea ta cea mare".</span>
<span class="v-num v-16">16&nbsp;</span><span class="v JG16_16" data-id="JG16_16">Şi fiindcă ea tot stăruia şi-l necăjea cu vorbele sale în fiecare zi, s-a tulburat sufletul lui până la moarte.</span>
<span class="v-num v-17">17&nbsp;</span><span class="v JG16_17" data-id="JG16_17">Şi atunci i-a descoperit el toată inima sa şi i-a zis: "Briciul nu s-a atins de capul meu, căci eu sunt nazireu al lui Dumnezeu din pântecele maicii mele; de m-ar tunde cineva, atunci s-ar depărta de la mine puterea mea şi eu aş slăbi şi aş fi ca ceilalţi oameni".</span>
<span class="v-num v-18">18&nbsp;</span><span class="v JG16_18" data-id="JG16_18">Văzând Dalila că el i-a descoperit toată inima sa, a trimis de au chemat pe fruntaşii Filistenilor, zicându-le: "Veniţi acum, că el mi-a descoperit toată inima sa!" şi au venit la ea fruntaşii Filistenilor şi au adus argintul cu ei.</span>
<span class="v-num v-19">19&nbsp;</span><span class="v JG16_19" data-id="JG16_19">Apoi Dalila l-a adormit pe genunchii săi şi a chemat un om şi i-a poruncit să tundă cele şapte şuviţe ale capului lui. Atunci el a început a slăbi şi s-a depărtat de el puterea lui;</span>
<span class="v-num v-20">20&nbsp;</span><span class="v JG16_20" data-id="JG16_20">Iar ea a zis: "Samsoane; Filistenii vin asupra ta!" Şi deşteptându-se el din somnul său, a zis: "Voi face ca mai înainte şi mă voi scăpa de ei". Dar nu ştia că Domnul Se depărtase de el.</span>
<span class="v-num v-21">21&nbsp;</span><span class="v JG16_21" data-id="JG16_21">Atunci l-au luat fruntaşii Filistenilor şi i-au scos ochii şi l-au dus la Gaza şi l-au legat cu două lanţuri de aramă şi râşnea în temniţă.</span>
<span class="v-num v-22">22&nbsp;</span><span class="v JG16_22" data-id="JG16_22">Şi a început să-i crească părul pe capul lui, pe unde fusese tuns.</span>
<span class="v-num v-23">23&nbsp;</span><span class="v JG16_23" data-id="JG16_23">Atunci s-au adunat fruntaşii Filistenilor, ca să aducă jertfă marelui Dagon, dumnezeul lor, şi să se veselească, zicând: "Dumnezeul nostru a dat pe Samson, vrăjmaşul nostru, în mâinile noastre".</span>
<span class="v-num v-24">24&nbsp;</span><span class="v JG16_24" data-id="JG16_24">De asemenea şi mulţimea, văzându-l, slăvea pe dumnezeul său, zicând: "Dumnezeul nostru a dat în mâinile noastre pe vrăjmaşul nostru şi pe pustiitorul ţării noastre, care a ucis pe mulţi dintre noi".</span>
<span class="v-num v-25">25&nbsp;</span><span class="v JG16_25" data-id="JG16_25">Iar după ce s-a veselit inima lor, au zis: "Aduceţi pe Samson din închisoare, ca să mai râdem de el". Şi au adus pe Samson din temniţă şi râdeau de el şi-l trăgeau de urechi şi l-au pus între doi stâlpi.</span>
<span class="v-num v-26">26&nbsp;</span><span class="v JG16_26" data-id="JG16_26">Atunci a zis Samson tânărului care-l ducea de mână: "Du-mă ca să pipăi stâlpii pe care este întemeiată casa şi să mă reazem de ei". Şi tânărul a făcut aşa.</span>
<span class="v-num v-27">27&nbsp;</span><span class="v JG16_27" data-id="JG16_27">Casa însă era plină de bărbaţi şi de femei, căci erau acolo toţi fruntaşii Filistenilor, iar pe acoperiş se aflau ca la trei mii de oameni, bărbaţi şi femei, care se uitau şi râdeau de Samson.</span>
<span class="v-num v-28">28&nbsp;</span><span class="v JG16_28" data-id="JG16_28">Atunci a strigat Samson către Domnul şi a zis: "Doamne Dumnezeule, adu-ţi aminte de mine şi întăreşte-mă încă o dată, o, Dumnezeule, ca printr-o singură lovitură să mă răzbun pe Filisteni pentru cei doi ochi ai mei !"</span>
<span class="v-num v-29">29&nbsp;</span><span class="v JG16_29" data-id="JG16_29">Şi a mişcat Samson din loc doi stâlpi din mijloc pe care era sprijinită casa, rezemându-se de ei, de unul cu mâna dreaptă şi de celălalt cu stânga.</span>
<span class="v-num v-30">30&nbsp;</span><span class="v JG16_30" data-id="JG16_30">Şi a zis Samson: "Mori, suflete al meu, cu Filistenii!" Apoi s-a sprijinit cu toată puterea şi s-a prăbuşit casa peste fruntaşii Filistenilor şi peste tot poporul ce era în ea. Şi cei pe care i-a ucis Samson la moartea sa au fost mai mulţi decât toţi cei pe care-i ucisese în viaţa sa.</span>
<span class="v-num v-31">31&nbsp;</span><span class="v JG16_31" data-id="JG16_31">Atunci au venit fraţii lui şi toată casa tatălui său şi l-au luat şi l-au dus de l-au îngropat între Ţora şi Eştaol, în mormântul lui Manoe, tată său. Şi a fost el judecător în Israel douăzeci de ani. Iar după Samson s-a sculat Emegar, fiul lui Enan, şi a ucis din Filisteni şase sute de oameni, afară de vite. Acesta a izbăvit pe Israel.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JG15.html">&lt;</a>
<a class="home" href="index.html">=</a>
<a class="next" href="JG17.html">&gt;</a>
</div></div>
</body>
</html>