<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 12 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K2.html">CARTEA A PATRA A REGILOR 12</a><a class="prev" href="K211.html">&lt;</a>
<a class="home" href="index.html">=</a>
<a class="next" href="K213.html">&gt;</a>
</div></div>
<div class="section chapter K2 K212 ron_roa ron " dir="ltr" lang="ron" data-id="K212" data-nextid="K213" data-previd="K211">
<div class="c">12</div>
<div class="p">
<span class="v-num v-1">1&nbsp;</span><span class="v K212_1" data-id="K212_1">Ioaş avea şapte ani când a devenit rege.</span>
<span class="v-num v-2">2&nbsp;</span><span class="v K212_2" data-id="K212_2">Ioaş a început să domnească în cel de al şaptelea an al lui Iehu şi a domnit în Ierusalim vreme de patruzeci de ani.</span>
<span class="v-num v-3">3&nbsp;</span><span class="v K212_3" data-id="K212_3">Atâta vreme cât l-a îndrumat preotul Iehoiada, Ioaş a făcut ceea ce e drept în faţa Domnului;</span>
<span class="v-num v-4">4&nbsp;</span><span class="v K212_4" data-id="K212_4">doar înălţimile nu le-a desfiinţat, căci poporul încă mai aducea jertfe şi tămâieri pe înălţimi.</span>
<span class="v-num v-5">5&nbsp;</span><span class="v K212_5" data-id="K212_5">Şi a zis Ioaş către preoţi: "Toţi banii sfintelor datorinţe ce se aduc în casa Domnului, banii răscumpărării - adică toţi banii pe care omul îi aduce pentru răscumpărare - şi toţi banii pe care din inimă îi aduce omul în templul Domnului ,</span>
<span class="v-num v-6">6&nbsp;</span><span class="v K212_6" data-id="K212_6">preoţii să-i ia pentru ei, fiecare de la cel pe care-l cunoaşte; şi ei să dreagă stricăciunile templului, oriunde s'ar afla acele stricăciuni".</span>
<span class="v-num v-7">7&nbsp;</span><span class="v K212_7" data-id="K212_7">Cu toate acestea, vreme de douăzeci şi trei de ani din domnia lui Ioaş, preoţii nu au dres stricăciunile templului .</span>
<span class="v-num v-8">8&nbsp;</span><span class="v K212_8" data-id="K212_8">Atunci regele Ioaş i-a chemat pe Iehoiada şi pe preoţi şi le-a zis: "De ce n'aţi dres stricăciunile templului? De acum nu veţi mai lua bani pentru răscumpărările pe care le faceţi, ci îi veţi da pentru dregerea templului".</span>
<span class="v-num v-9">9&nbsp;</span><span class="v K212_9" data-id="K212_9">Preoţii s'au învoit să nu mai primească bani de la popor, şi nu ei să dreagă stricăciunile templului.</span>
<span class="v-num v-10">10&nbsp;</span><span class="v K212_10" data-id="K212_10">Atunci preotul Iehoiada a luat o ladă şi i-a făcut deasupra o deschizătură, în capac, şi a pus-o lângă jertfelnic, în partea dreaptă, pe unde intra poporul în templul Domnului. Iar preoţii care stăteau de pază la uşă puneau acolo toţi banii ce se aflau în templul Domnului.</span>
<span class="v-num v-11">11&nbsp;</span><span class="v K212_11" data-id="K212_11">Şi când vedeau că în ladă se adunaseră mulţi bani, atunci veneau secretarul regelui şi arhiereul şi strângeau şi numărau banii ce se aflaseră în templul Domnului.</span>
<span class="v-num v-12">12&nbsp;</span><span class="v K212_12" data-id="K212_12">Banii astfel adunaţi îi dădeau în mâinile celor rânduiţi să facă lucrările, supraveghetorii templului Domnului; iar ei îi plăteau pe dulgherii şi pe meşterii care lucrau în templul Domnului,</span>
<span class="v-num v-13">13&nbsp;</span><span class="v K212_13" data-id="K212_13">pe zidari şi pe cioplitorii în piatră, costul lemnăriei şi al pietrei cioplite pentru dregerea stricăciunilor din templul Domnului, precum şi orice alte cheltuieli de întreţinere a templului Domnului.</span>
<span class="v-num v-14">14&nbsp;</span><span class="v K212_14" data-id="K212_14">Dar din banii aduşi în templul Domnului nu se puteau face tăvi de argint, cuie înflorate, cupe sau trâmbiţe sau orice fel de vas de aur sau de argint ,</span>
<span class="v-num v-15">15&nbsp;</span><span class="v K212_15" data-id="K212_15">ci li se dădeau lucrătorilor, care făceau cu ei îmbunătăţiri în templul Domnului.</span>
<span class="v-num v-16">16&nbsp;</span><span class="v K212_16" data-id="K212_16">Şi nu se cerea socoteală de la oamenii cărora li se încredinţau banii ca să-i dea lucrătorilor, fiindcă aceia erau cu desăvârşire cinstiţi .</span>
<span class="v-num v-17">17&nbsp;</span><span class="v K212_17" data-id="K212_17">Însă banii din jertfa pentru păcat şi banii din jertfa pentru greşală, care intrau în templul Domnului, pe aceia îi luau preoţii.</span>
<span class="v-num v-18">18&nbsp;</span><span class="v K212_18" data-id="K212_18">Atunci s'a ridicat Hazael, regele Siriei, şi a pornit cu război împotriva Gatului şi l-a luat. Hazael însă şi-a pus în gând să meargă şi împotriva Ierusalimului.</span>
<span class="v-num v-19">19&nbsp;</span><span class="v K212_19" data-id="K212_19">Dar Ioaş, regele lui Iuda, a luat toate sfintele odoare pe care le dăruiseră Iosafat, Ioram şi Ohozia, părinţii săi şi regii Iudei, precum şi sfintele odoare pe care el însuşi le dăruise, şi tot aurul ce s'a găsit în vistieria templului Domnului şi în casa regelui, şi i le-a trimis lui Hazael, regele Siriei; iar acesta s'a întors dinspre Ierusalim.</span>
<span class="v-num v-20">20&nbsp;</span><span class="v K212_20" data-id="K212_20">Cât despre celelalte întâmplări ale lui Ioaş, despre toate faptele lui, iată, oare nu sunt ele scrise în Cartea Faptelor din Vremea Regilor lui Iuda?</span>
<span class="v-num v-21">21&nbsp;</span><span class="v K212_21" data-id="K212_21">Slugile lui însă s'au ridicat şi au uneltit şi l-au ucis pe Ioaş în casa Milo, ce se află în Sela.</span>
<span class="v-num v-22">22&nbsp;</span><span class="v K212_22" data-id="K212_22">Cei ce l-au lovit au fost slugile sale Iosacar, fiul lui Şimeat, şi Iozabad, fiul lui Şomer; el a murit şi a fost îngropat împreună cu părinţii lui în cetatea lui David. În locul lui a devenit rege Amasia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K211.html">&lt;</a>
<a class="home" href="index.html">=</a>
<a class="next" href="K213.html">&gt;</a>
</div></div>
</body>
</html>