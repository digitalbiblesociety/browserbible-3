<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>ISAIA 51 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="IS.html">Biblia Ortodoxă Română Sinodală (2006)</a><a class="location" href="IS.html">ISAIA 51</a><a class="prev" href="IS50.html">&lt;</a>
<a class="home" href="index.html">=</a>
<a class="next" href="IS52.html">&gt;</a>
</div></div>
<div class="section chapter IS IS51 ron_bor ron " dir="ltr" lang="ro" data-id="IS51" data-nextid="IS52" data-previd="IS50">
<div class="c">51</div>
<div class="p">
<span class="v-num v-1">1&nbsp;</span><span class="v IS51_1" data-id="IS51_1">Ascultaţi-Mă pe Mine, voi care umblaţi după dreptate, voi care căutaţi pe Domnul! Priviţi la stânca din care aţi fost tăiaţi şi către cariera de piatră din care aţi fost scoşi.</span>
<span class="v-num v-2">2&nbsp;</span><span class="v IS51_2" data-id="IS51_2">Priviţi pe Avraam, tatăl vostru, şi la Sarra cea care în dureri v-a născut. Că pe el singur l-am chemat, l-am binecuvântat şi l-am înmulţit.</span>
<span class="v-num v-3">3&nbsp;</span><span class="v IS51_3" data-id="IS51_3">Iar Domnul va mângâia Sionul, şi dărâmăturilor lui le va da nădejde. El va preface pustiul lui în rai şi pământul lui neroditor în grădina Domnului; bucurie şi veselie va fi acolo, mulţumiri şi cântări de laudă!</span>
<span class="v-num v-4">4&nbsp;</span><span class="v IS51_4" data-id="IS51_4">Ia aminte la Mine, poporul Meu, şi voi, neamuri, fiţi cu urechea la Mine, că de la Mine va veni învăţătura şi legea Mea va fi lumină popoarelor.</span>
<span class="v-num v-5">5&nbsp;</span><span class="v IS51_5" data-id="IS51_5">Dreptatea Mea este aproape, vine mântuirea Mea şi braţul Meu va face dreptate popoarelor, întru Mine vor nădăjdui ţinuturile cele depărtate, că de la braţul Meu aşteaptă scăparea.</span>
<span class="v-num v-6">6&nbsp;</span><span class="v IS51_6" data-id="IS51_6">Ridicaţi la ceruri ochii voştri şi priviţi jos pământul; cerurile vor trece ca un fum şi pământul ca o haină se va învechi; locuitorii vor muri ca muştele, mântuirea Mea va dăinui în veac şi în veac şi dreptatea Mea nu va avea sfârşit.</span>
<span class="v-num v-7">7&nbsp;</span><span class="v IS51_7" data-id="IS51_7">Ascultaţi-Mă pe Mine, voi, cunoscători ai dreptăţii, popor care eşti cu legea Mea în inimă! Nu te teme de ocara oamenilor şi de batjocura lor să nu te înfricoşezi. La fel ca pe un veşmânt îi va mânca molia şi ca pe lână viermii îi vor mistui.</span>
<span class="v-num v-8">8&nbsp;</span><span class="v IS51_8" data-id="IS51_8">Dar dreptatea Mea va rămâne în veac şi mântuirea Mea din neam în neam.</span>
<span class="v-num v-9">9&nbsp;</span><span class="v IS51_9" data-id="IS51_9">Ridică-te, scoală-te, îmbracă-te cu tărie, braţ al Domnului! Înalţă-te ca odinioară, ca în veacurile trecute! N-ai zdrobit Tu pe Rahab şi n-ai spintecat Tu balaurul?</span>
<span class="v-num v-10">10&nbsp;</span><span class="v IS51_10" data-id="IS51_10">Nu eşti Tu, oare, Cel ce ai secat marea şi apele adâncului celui fără fund, Cel ce adâncimile mării le-ai prefăcut în cărare largă pentru cei răscumpăraţi ai Tăi?</span>
<span class="v-num v-11">11&nbsp;</span><span class="v IS51_11" data-id="IS51_11">Şi astfel cei mântuiţi ai Domnului se vor întoarce şi vor veni în Sion, în cântări de biruinţă şi o bucurie veşnică va încununa capul lor. Bucuria şi veselia vor veni peste ei, iar durerea, întristarea şi suspinarea se vor depărta de la ei.</span>
<span class="v-num v-12">12&nbsp;</span><span class="v IS51_12" data-id="IS51_12">Eu, Eu sunt Cel ce dă nădejde! Cine eşti tu, ca să te temi de un muritor şi de un om de rând care trece ca iarba?</span>
<span class="v-num v-13">13&nbsp;</span><span class="v IS51_13" data-id="IS51_13">Şi să dai uitării pe Domnul, Ziditorul tău, Care a întins cerurile şi a întemeiat pământul? Să te înfricoşezi mereu, în fiecare zi, de urgia asupritorului care umblă să te piardă? Unde este oare urgia asupritorului?</span>
<span class="v-num v-14">14&nbsp;</span><span class="v IS51_14" data-id="IS51_14">Curând cel ferecat în cătuşe va fi dezlegat şi nu va muri în temniţă şi de pâine nu va duce lipsă.</span>
<span class="v-num v-15">15&nbsp;</span><span class="v IS51_15" data-id="IS51_15">Eu sunt Domnul Dumnezeul Care stârnesc marea şi face să mugească valurile ei; Domnul Savaot este numele Lui.</span>
<span class="v-num v-16">16&nbsp;</span><span class="v IS51_16" data-id="IS51_16">Pune-voi cuvintele Mele în, gura ta şi la umbra mâinii Mele te voi acoperi, ca să întind cerurile, să întemeiez pământul şi să zic Sionului: "Tu eşti poporul Meu!"</span>
<span class="v-num v-17">17&nbsp;</span><span class="v IS51_17" data-id="IS51_17">Trezeşte-te, trezeşte-te, scoală-te, Ierusalime, tu care ai băut din mâna Domnului paharul urgiei Lui; potirul ameţelii l-ai băut şi l-ai sorbit.</span>
<span class="v-num v-18">18&nbsp;</span><span class="v IS51_18" data-id="IS51_18">Nici unul din toţi copiii pe care i-a născut nu este care să-l fi călăuzit. Nimeni nu l-a ţinut de mână din toţi feciorii pe care i-a crescut!</span>
<span class="v-num v-19">19&nbsp;</span><span class="v IS51_19" data-id="IS51_19">Aceste două nenorociri te-au lovit: Cine te va plânge? Pustiirea şi dărâmarea, foametea şi sabia. Cine te va mângâia?</span>
<span class="v-num v-20">20&nbsp;</span><span class="v IS51_20" data-id="IS51_20">Feciorii tăi zac fără vlagă în colţurile uliţelor, ca o antilopă prinsă în cursă, beţi de urgia Domnului, de certarea Dumnezeului tău.</span>
<span class="v-num v-21">21&nbsp;</span><span class="v IS51_21" data-id="IS51_21">Drept aceea, ia aminte, sărmană cetate, ameţită, dar nu de vin!</span>
<span class="v-num v-22">22&nbsp;</span><span class="v IS51_22" data-id="IS51_22">Aşa grăieşte Stăpânul, Domnul Dumnezeul tău, Care Se luptă pentru poporul Său: "Iată Eu iau din mâna ta paharul ameţelii, cupa mâniei Mele, şi tu nu o vei mai bea!</span>
<span class="v-num v-23">23&nbsp;</span><span class="v IS51_23" data-id="IS51_23">Şi o voi pune în mâna asupritorilor tăi, în mâna celor ce te-au supus, care îţi ziceau: Pleacă-te la pământ ca să trecem peste tine! Şi tu făceai spatele tău ca un pământ şi ca o cale pentru trecători!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="IS50.html">&lt;</a>
<a class="home" href="index.html">=</a>
<a class="next" href="IS52.html">&gt;</a>
</div></div>
</body>
</html>