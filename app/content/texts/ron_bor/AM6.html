<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>AMOS 6 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AM.html">Biblia Ortodoxă Română Sinodală (2006)</a><a class="location" href="AM.html">AMOS 6</a><a class="prev" href="AM5.html">&lt;</a>
<a class="home" href="index.html">=</a>
<a class="next" href="AM7.html">&gt;</a>
</div></div>
<div class="section chapter AM AM6 ron_bor ron " dir="ltr" lang="ro" data-id="AM6" data-nextid="AM7" data-previd="AM5">
<div class="c">6</div>
<div class="p">
<span class="v-num v-1">1&nbsp;</span><span class="v AM6_1" data-id="AM6_1">Vai de voi, cei fără de grijă din Sion şi cei care nădăjduiţi în muntele Samariei! Însemnaţi pe cei mai de seamă dintre neamuri şi îndreptaţi-vă către ei, voi cei din casa lui Israel!</span>
<span class="v-num v-2">2&nbsp;</span><span class="v AM6_2" data-id="AM6_2">Treceţi la Calne şi vedeţi, duceţi-vă de acolo la Hamatul cel mare şi coborâţi-vă în Gatul Filisteii; preţuiesc ele mai mult decât aceste regate? Ţinutul lor este mai mare decât al vostru?</span>
<span class="v-num v-3">3&nbsp;</span><span class="v AM6_3" data-id="AM6_3">Voi fugiţi de ziua cea de nenorocire şi vă hărăziţi o odihnă plină de primejdii.</span>
<span class="v-num v-4">4&nbsp;</span><span class="v AM6_4" data-id="AM6_4">Iată că ei stau tolăniţi pe paturi de fildeş şi stau întinşi în aşternuturile lor şi mănâncă miei din turmă şi viţei crescuţi în staul.</span>
<span class="v-num v-5">5&nbsp;</span><span class="v AM6_5" data-id="AM6_5">Se arată dibaci în cântece de liră şi întocmai ca David se întrec în instrumente muzicale;</span>
<span class="v-num v-6">6&nbsp;</span><span class="v AM6_6" data-id="AM6_6">Beau din cupe vin şi din pârga untdelemnului îşi fac miresme pentru uns şi nu le pasă de prăbuşirea casei lui Iosif!</span>
<span class="v-num v-7">7&nbsp;</span><span class="v AM6_7" data-id="AM6_7">Pentru aceasta ei vor fi duşi în robie în fruntea robilor şi strigătul de bucurie al celor fără frâu va dispărea.</span>
<span class="v-num v-8">8&nbsp;</span><span class="v AM6_8" data-id="AM6_8">Juratu-S-a Domnul pe Sine însuşi, zice Domnul Dumnezeu Savaot: Îmi este scârbă de semeţia lui Iacov şi palatele lui le urăsc, pentru aceasta voi preda cetatea dimpreună cu tot ceea ce este în ea.</span>
<span class="v-num v-9">9&nbsp;</span><span class="v AM6_9" data-id="AM6_9">Astfel că dacă vor rămâne zece oameni într-o singură casă, vor muri!</span>
<span class="v-num v-10">10&nbsp;</span><span class="v AM6_10" data-id="AM6_10">Şi nu va scăpa decât un mic număr, ca să scoată oasele din casă. Unul va zice celui care este în fundul casei: "Mai este cu tine cineva?" Şi celălalt îi va răspunde: "Nu!" Şi cel dintâi îi va zice: "Taci, că nu trebuie să aminteşti numele Domnului!"</span>
<span class="v-num v-11">11&nbsp;</span><span class="v AM6_11" data-id="AM6_11">Că iată Domnul va porunci şi va lovi casa cea mare cu dărâmare şi casa cea mică cu crăpături.</span>
<span class="v-num v-12">12&nbsp;</span><span class="v AM6_12" data-id="AM6_12">Oare pot caii să fugă pe stâncă? Se va ara marea cu boii? Căci voi prefaceţi judecata în otravă şi rodul dreptăţii în pelin.</span>
<span class="v-num v-13">13&nbsp;</span><span class="v AM6_13" data-id="AM6_13">Voi vă veseliţi pentru Lodebar şi ziceţi: "Oare n-am cucerit prin forţa noastră puterea?"</span>
<span class="v-num v-14">14&nbsp;</span><span class="v AM6_14" data-id="AM6_14">Şi iată Eu voi ridica împotriva voastră - voi, cei din casa lui Israel - zice Domnul Dumnezeu Savaot, un popor care vă va asupri de Ia intrarea Hamatului până la râul Araba.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="AM5.html">&lt;</a>
<a class="home" href="index.html">=</a>
<a class="next" href="AM7.html">&gt;</a>
</div></div>
</body>
</html>