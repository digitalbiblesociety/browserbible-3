<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 1 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">Biblia Ortodoxă Română Sinodală (2006)</a><a class="location" href="S1.html">CARTEA ÎNTÂI A REGILOR 1</a><a class="prev" href="RT4.html">&lt;</a>
<a class="home" href="index.html">=</a>
<a class="next" href="S12.html">&gt;</a>
</div></div>
<div class="section chapter S1 S11 ron_bor ron " dir="ltr" lang="ro" data-id="S11" data-nextid="S12" data-previd="RT4">
<div class="mt">CARTEA ÎNTÂI A REGILOR</div>
<div class="c">1</div>
<div class="p">
<span class="v-num v-1">1&nbsp;</span><span class="v S11_1" data-id="S11_1">Era în vremea aceea un om la Ramataim-Ţofim, în Muntele Efraim, cu numele Elcana, fiul lui Ieroham, fiul lui Elihu, fiul lui Tohu, fiul lui Ţuf Efraimitul.</span>
<span class="v-num v-2">2&nbsp;</span><span class="v S11_2" data-id="S11_2">Omul acela avea două femei: numele uneia era Ana şi numele celeilalte era Penina. Penina avea copii, iar Ana nu avea copii.</span>
<span class="v-num v-3">3&nbsp;</span><span class="v S11_3" data-id="S11_3">Omul acela se ducea în fiecare an din cetatea sa, la Şilo, să se închine şi să aducă jertfă Domnului Savaot; acolo însă erau preoţi ai Domnului cei doi fii ai lui Eli: Ofni şi Finees.</span>
<span class="v-num v-4">4&nbsp;</span><span class="v S11_4" data-id="S11_4">În ziua când Elcana aducea jertfă dădea parte Peninei, femeii sale şi tuturor fiilor şi fiicelor ei;</span>
<span class="v-num v-5">5&nbsp;</span><span class="v S11_5" data-id="S11_5">Iar Anei îi dădea parte îndoită, deşi aceasta nu avea copii, pentru că el iubea pe Ana mai mult decât pe Penina, căci Domnul închisese pântecele ei.</span>
<span class="v-num v-6">6&nbsp;</span><span class="v S11_6" data-id="S11_6">Potrivnica ei însă o amăra grozav, aţâţând-o ca să cârtească din pricină că nu i-a dat Domnul prunci.</span>
<span class="v-num v-7">7&nbsp;</span><span class="v S11_7" data-id="S11_7">Aşa se întâmpla în fiecare an, când mergea ea la casa Domnului: aceea o amăra, iar aceasta plângea şi se tânguia şi nu mânca.</span>
<span class="v-num v-8">8&nbsp;</span><span class="v S11_8" data-id="S11_8">Dar iată o dată Elcana, bărbatul său, i-a zis: "Ana!" Şi ea a răspuns: "Iată-mă!" A zis Elcana: "Ce plângi şi de ce nu mănânci şi pentru ce e întristată inima ta? Nu sunt eu oare pentru tine mai bun decât zece copii?"</span>
<span class="v-num v-9">9&nbsp;</span><span class="v S11_9" data-id="S11_9">Atunci Ana, după ce au mâncat şi au băut ei în Şilo, s-a sculat şi a stat înaintea Domnului. Iar preotul Eli şedea atunci pe scaun la uşa cortului Domnului.</span>
<span class="v-num v-10">10&nbsp;</span><span class="v S11_10" data-id="S11_10">Ea însă s-a rugat Domnului cu sufletul întristat şi a plâns amarnic,</span>
<span class="v-num v-11">11&nbsp;</span><span class="v S11_11" data-id="S11_11">Şi a dat făgăduinţă, zicând: "Atotputernice Doamne, Dumnezeule Savaot, de vei căuta la întristarea roabei Tale şi-ţi vei aduce aminte de mine şi de nu vei uita pe roaba Ta, ci vei da roabei Tale un copil de parte bărbătească, îl voi da ţie, şi nu va bea el nici vin, nici sicheră, nici brici nu se va atinge de capul lui".</span>
<span class="v-num v-12">12&nbsp;</span><span class="v S11_12" data-id="S11_12">Dar pe când se ruga ea aşa îndelung înaintea Domnului, Eli privea la gura ei;</span>
<span class="v-num v-13">13&nbsp;</span><span class="v S11_13" data-id="S11_13">Şi fiindcă Ana vorbea în inima sa, iar buzele ei numai se mişcau, dar glasul nu i se auzea, Eli socotea că ea e beată.</span>
<span class="v-num v-14">14&nbsp;</span><span class="v S11_14" data-id="S11_14">De aceea i-a şi zis Eli: "Până când ai să stai aici beată? Trezeşte-te şi te du de la faţa Domnului!"</span>
<span class="v-num v-15">15&nbsp;</span><span class="v S11_15" data-id="S11_15">Răspunzând însă Ana a zis: "Nu, domnul meu! Eu sunt o femeie cu inima întristată; nici vin, nici sicheră n-am băut, ci îmi dezvălui sufletul meu înaintea Domnului.</span>
<span class="v-num v-16">16&nbsp;</span><span class="v S11_16" data-id="S11_16">Să nu socoţi pe roaba ta femeie netrebnică, căci din durerea mea cea mare şi din întristarea mea am vorbit până acum".</span>
<span class="v-num v-17">17&nbsp;</span><span class="v S11_17" data-id="S11_17">Atunci Eli i-a răspuns şi i-a zis: "Mergi în pace şi Dumnezeul lui Israel să-ţi plinească cererea pe care I-ai făcut-o!"</span>
<span class="v-num v-18">18&nbsp;</span><span class="v S11_18" data-id="S11_18">Iar ea i-a zis: "Să afle roaba ta trecere înaintea ochilor tăi!" Apoi s-a dus ea în calea sa şi a mâncat şi faţa nu-i mai era tristă ca mai înainte.</span>
<span class="v-num v-19">19&nbsp;</span><span class="v S11_19" data-id="S11_19">Iar dimineaţa s-au sculat ei şi s-au închinat înaintea Domnului şi, întorcându-se, au venit la casa lor în Rama. După aceea a cunoscut Elcana pe Ana, femeia sa, şi şi-a adus aminte Domnul de ea.</span>
<span class="v-num v-20">20&nbsp;</span><span class="v S11_20" data-id="S11_20">După câtva timp a zămislit Ana şi a născut un fiu şi i-a pus numele Samuel, căci îşi zicea ea: "De la Domnul Dumnezeul Savaot l-am cerut!"</span>
<span class="v-num v-21">21&nbsp;</span><span class="v S11_21" data-id="S11_21">Şi s-a dus Elcana cu toată familia lui la Şilo să aducă jertfă Domnului, după făgăduinţele sale, şi toate zeciuielile de la pământul său.</span>
<span class="v-num v-22">22&nbsp;</span><span class="v S11_22" data-id="S11_22">Ana însă nu s-a dus cu el, spunând bărbatului său: "Când pruncul va fi înţărcat de la sân şi va creşte, atunci am să-l duc şi va fi înfăţişat el înaintea Domnului şi va rămâne acolo pe totdeauna".</span>
<span class="v-num v-23">23&nbsp;</span><span class="v S11_23" data-id="S11_23">Iar Elcana, bărbatul ei, a zis către ea: "Fă cum ţi se pare că este bine; rămâi până-l vei înţărca; dar să întărească Domnul cuvântul ce a ieşit din gura ta". Şi a rămas femeia aceasta şi a alăptat pruncul până l-a înţărcat.</span>
<span class="v-num v-24">24&nbsp;</span><span class="v S11_24" data-id="S11_24">Iar după ce l-a înţărcat, s-a dus cu el la Şilo, luând trei viţei, câteva pâini, o efă de făină şi un burduf de vin, şi a venit la casa Domnului în Şilo şi a venit şi copilul împreună cu ei, dar copilul era încă prunc.</span>
<span class="v-num v-25">25&nbsp;</span><span class="v S11_25" data-id="S11_25">Şi l-au adus înaintea feţei Domnului, iar tatăl său a adus jertfa rânduită în asemenea zile şi au junghiat un viţel. Ana a adus pe prunc la Eli,</span>
<span class="v-num v-26">26&nbsp;</span><span class="v S11_26" data-id="S11_26">Zicând: "O, domnul meu!, viu să fie sufletul tău, domnul meu! Eu sunt acea femeie care am stat aici înaintea ta şi m-am rugat Domnului.</span>
<span class="v-num v-27">27&nbsp;</span><span class="v S11_27" data-id="S11_27">Pentru acest copil m-am rugat eu şi Domnul mi-a plinit cererea ce am cerut de la Dânsul.</span>
<span class="v-num v-28">28&nbsp;</span><span class="v S11_28" data-id="S11_28">Şi acum eu îl dau Domnului pentru toate zilele vieţii lui, să slujească Domnului". Apoi s-au închinat acolo Domnului.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="RT4.html">&lt;</a>
<a class="home" href="index.html">=</a>
<a class="next" href="S12.html">&gt;</a>
</div></div>
</body>
</html>