<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 13 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JB.html">CARTEA LUI IOV 13</a><a class="prev" href="JB12.html">&lt;</a>
<a class="home" href="index.html">=</a>
<a class="next" href="JB14.html">&gt;</a>
</div></div>
<div class="section chapter JB JB13 ron_roa ron " dir="ltr" lang="ron" data-id="JB13" data-nextid="JB14" data-previd="JB12">
<div class="c">13</div>
<div class="p">
<span class="v-num v-1">1&nbsp;</span><span class="v JB13_1" data-id="JB13_1">Pe toate-acestea, iată, cu ochiul le-am văzut, cu propria-mi ureche, la fel, le-am auzit.</span>
<span class="v-num v-2">2&nbsp;</span><span class="v JB13_2" data-id="JB13_2">Ştiu tot atât de multe pe câte ştiţi şi voi şi'n iscusinţa minţii eu nu sunt mai prejos.</span>
<span class="v-num v-3">3&nbsp;</span><span class="v JB13_3" data-id="JB13_3">Dar nu!, ci eu cu Domnul vreau astăzi să vorbesc, Lui astăzi socoteală să-I dau, dac'o să vrea.</span>
<span class="v-num v-4">4&nbsp;</span><span class="v JB13_4" data-id="JB13_4">Că, iată, voi îmi sunteţi ca nişte doctori strâmbi şi vraci de rele, toţi.</span>
<span class="v-num v-5">5&nbsp;</span><span class="v JB13_5" data-id="JB13_5">Şi, oh!, de-aţi amuţi, să-i daţi şi voi oleacă târcol înţelepciunii!...</span>
<span class="v-num v-6">6&nbsp;</span><span class="v JB13_6" data-id="JB13_6">Dar ascultaţi-mi vorba în apărarea mea, luaţi aminte bine cum judec eu rostind.</span>
<span class="v-num v-7">7&nbsp;</span><span class="v JB13_7" data-id="JB13_7">Ştiţi voi că înaintea lui Dumnezeu grăiţi, că, stându-I înainte, voi îndrugaţi minciuni?</span>
<span class="v-num v-8">8&nbsp;</span><span class="v JB13_8" data-id="JB13_8">sau că vă îndoiţi? sau că pe voi'nainte-I judecători vă faceţi?</span>
<span class="v-num v-9">9&nbsp;</span><span class="v JB13_9" data-id="JB13_9">Că binele s'o ţine - el, cel puţin - de voi, şi dacă faceţi totul, vă veţi lipi de Dânsul.</span>
<span class="v-num v-10">10&nbsp;</span><span class="v JB13_10" data-id="JB13_10">Aceasta nu înseamnă că El n'o să vă mustre, dar de-Şi ascunde faţa, voi vă veţi minuna.</span>
<span class="v-num v-11">11&nbsp;</span><span class="v JB13_11" data-id="JB13_11">Au nu a Lui mânie vă bagă'n sperieţi, şi frica Lui, nu-i oare cea care vă turteşte?</span>
<span class="v-num v-12">12&nbsp;</span><span class="v JB13_12" data-id="JB13_12">Atunci trufia voastră se face ca cenuşa şi trupul ca argila.</span>
<span class="v-num v-13">13&nbsp;</span><span class="v JB13_13" data-id="JB13_13">Tăceţi, ca eu să glăsui şi să-mi înmoi mânia,</span>
<span class="v-num v-14">14&nbsp;</span><span class="v JB13_14" data-id="JB13_14">cu dinţii apucându-mi bucăţi din carnea mea şi sufletul, întregul, punându-mi-l în palmă .</span>
<span class="v-num v-15">15&nbsp;</span><span class="v JB13_15" data-id="JB13_15">Chiar dacă El, Cel-Tare, nu-Şi va'nceta prigoana, eu tot am să mă apăr, grăind, în faţa Lui;</span>
<span class="v-num v-16">16&nbsp;</span><span class="v JB13_16" data-id="JB13_16">aceasta-mi va fi mie arvună mântuirii, de vreme ce minciuna nu'ncape'n faţa Sa.</span>
<span class="v-num v-17">17&nbsp;</span><span class="v JB13_17" data-id="JB13_17">O, ascultaţi-mi vorba, cuvintele-ascultaţi-mi, vă cer să luaţi aminte la ce voi povesti!</span>
<span class="v-num v-18">18&nbsp;</span><span class="v JB13_18" data-id="JB13_18">Că, iată, eu aproape-am ajuns de judecată şi ştiu că'n judecată eu sunt cel cu dreptatea.</span>
<span class="v-num v-19">19&nbsp;</span><span class="v JB13_19" data-id="JB13_19">E cineva să-mi deie vieaţa'n judecată? că dacă da, atuncea eu tac şi încetez.</span>
<span class="v-num v-20">20&nbsp;</span><span class="v JB13_20" data-id="JB13_20">Doar două lucruri, două, doresc să mi le dai, şi-atunci de dinainte-Ţi eu nu mă voi ascunde:</span>
<span class="v-num v-21">21&nbsp;</span><span class="v JB13_21" data-id="JB13_21">Îndepărtează-Ţi mâna, da, ia-o de pe mine, iar frica Ta să nu mă cutremure de groază.</span>
<span class="v-num v-22">22&nbsp;</span><span class="v JB13_22" data-id="JB13_22">Apoi mă vei chema, şi eu voi auzi, sau Tu îmi vei vorbi, şi eu voi da răspuns.</span>
<span class="v-num v-23">23&nbsp;</span><span class="v JB13_23" data-id="JB13_23">Câte-am făcut păcate şi câte făr'delegi? Hai, spune-mi, care sunt?</span>
<span class="v-num v-24">24&nbsp;</span><span class="v JB13_24" data-id="JB13_24">De ce Te-ascunzi de mine şi crezi că eu, de-aicea, aş fi duşmanul Tău?</span>
<span class="v-num v-25">25&nbsp;</span><span class="v JB13_25" data-id="JB13_25">Te sperii Tu de-o frunză pe care-o bate vântul? Îmi stai Tu împotrivă, când eu îs funigel ,</span>
<span class="v-num v-26">26&nbsp;</span><span class="v JB13_26" data-id="JB13_26">de scrijeleşti pe tablă 'mpotrivă-mi ce e rău şi-mi pui sub ochi păcate făcute'n tinereţe</span>
<span class="v-num v-27">27&nbsp;</span><span class="v JB13_27" data-id="JB13_27">şi-mi vâri, ca la popreală, picioarele'n butuci, şi fapta cea mai mică mi-o ţii mereu sub pândă şi-ajungi cu luare-aminte la urma tălpii mele?...</span>
<span class="v-num v-28">28&nbsp;</span><span class="v JB13_28" data-id="JB13_28">Eu, cel ce se'nvecheşte ca un burduf de piele sau ca o haină scumpă mâncată'n pod de molii...</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB12.html">&lt;</a>
<a class="home" href="index.html">=</a>
<a class="next" href="JB14.html">&gt;</a>
</div></div>
</body>
</html>