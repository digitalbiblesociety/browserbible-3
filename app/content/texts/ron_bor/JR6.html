<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEREMIA 6 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JR.html">Biblia Ortodoxă Română Sinodală (2006)</a><a class="location" href="JR.html">IEREMIA 6</a><a class="prev" href="JR5.html">&lt;</a>
<a class="home" href="index.html">=</a>
<a class="next" href="JR7.html">&gt;</a>
</div></div>
<div class="section chapter JR JR6 ron_bor ron " dir="ltr" lang="ro" data-id="JR6" data-nextid="JR7" data-previd="JR5">
<div class="c">6</div>
<div class="p">
<span class="v-num v-1">1&nbsp;</span><span class="v JR6_1" data-id="JR6_1">Fugiţi, fiii lui Veniamin, fugiţi din Ierusalim, trâmbiţaţi cu trâmbiţa în Tecoa şi daţi semne prin focuri la Bethacherem, că iată se iveşte de la miazănoapte o nenorocire şi zdrobire mare!</span>
<span class="v-num v-2">2&nbsp;</span><span class="v JR6_2" data-id="JR6_2">Pierde-voi pe fiica Sionului cea frumoasă şi gingaşă.</span>
<span class="v-num v-3">3&nbsp;</span><span class="v JR6_3" data-id="JR6_3">Păstorii vor veni la ea cu turmele lor, îşi vor întinde corturile împrejurul ei şi va paşte fiecare partea sa.</span>
<span class="v-num v-4">4&nbsp;</span><span class="v JR6_4" data-id="JR6_4">Pregătiţi război împotriva ei! Sculaţi-vă şi haideţi spre miazăzi! Vai! Ziua este spre sfârşit şi iată se lasă umbrele serii.</span>
<span class="v-num v-5">5&nbsp;</span><span class="v JR6_5" data-id="JR6_5">Dar sculaţi-vă şi hai să mergem noaptea şi să stricăm palatele ei.</span>
<span class="v-num v-6">6&nbsp;</span><span class="v JR6_6" data-id="JR6_6">Căci aşa zice Domnul Savaot: "Tăiaţi copaci şi faceţi val împotriva Ierusalimului; această cetate trebuie pedepsită, pentru că în ea se află numai nedreptate.</span>
<span class="v-num v-7">7&nbsp;</span><span class="v JR6_7" data-id="JR6_7">Cum aruncă izvorul apă din sine, aşa aruncă şi ea din sine răutate; în ea se aude împilare şi jaf şi pururea se văd înaintea feţei Mele dureri şi răni.</span>
<span class="v-num v-8">8&nbsp;</span><span class="v JR6_8" data-id="JR6_8">Înţelepţeşte-te, Ierusalime, ca să nu se depărteze sufletul Meu de la tine şi ca să nu te fac pustietate şi pământ nelocuit".</span>
<span class="v-num v-9">9&nbsp;</span><span class="v JR6_9" data-id="JR6_9">Aşa zice Domnul Savaot: "Până la sfârşit se vor culege rămăşiţele lui Israel, cum se culege via; lucrează cu mâna ta şi îţi umple panerul, ca şi culegătorul de struguri.</span>
<span class="v-num v-10">10&nbsp;</span><span class="v JR6_10" data-id="JR6_10">Cu cine să vorbesc şi cui să vestesc, ca să audă? Că iată urechea lor este netăiată împrejur şi nu pot să ia aminte; şi iată, cuvântul Domnului a ajuns de râs la ei şi nu găsesc în el nici o plăcere.</span>
<span class="v-num v-11">11&nbsp;</span><span class="v JR6_11" data-id="JR6_11">De aceea sunt plin de mânia Domnului şi n-o mai pot ţine în mine; o voi vărsa deci asupra copiilor pe uliţe şi asupra adunării tinerilor, că vor fi luaţi şi bărbat şi femeie, şi cel în vârstă şi cel încărcat de zile;</span>
<span class="v-num v-12">12&nbsp;</span><span class="v JR6_12" data-id="JR6_12">şi casele lor vor trece la alţii; tot aşa şi ţarinele şi femeile. Pentru că voi întinde mâna Mea asupra locuitorilor ţării acesteia, zice Domnul,</span>
<span class="v-num v-13">13&nbsp;</span><span class="v JR6_13" data-id="JR6_13">Pentru că fiecare din ei, de la mic până la mare, este robit de lăcomie şi, de la prooroc până la preot, toţi se poartă mincinos.</span>
<span class="v-num v-14">14&nbsp;</span><span class="v JR6_14" data-id="JR6_14">Ei leagă rănile poporului meu cu nepăsare şi zic: "Pace! Pace!" Şi numai pace nu este!</span>
<span class="v-num v-15">15&nbsp;</span><span class="v JR6_15" data-id="JR6_15">Dar se ruşinează ei, oare, când fac urâciuni? Nu, nu se ruşinează deloc, nici roşesc. De aceea vor cădea printre cei căzuţi şi se vor prăbuşi în ziua în care îi voi pedepsi, zice Domnul.</span>
<span class="v-num v-16">16&nbsp;</span><span class="v JR6_16" data-id="JR6_16">Aşa zice Domnul: "Opriţi-vă de la căile voastre! Priviţi şi întrebaţi de căile celor de demult; de calea cea bună şi mergeţi pe dânsa şi veţi afla odihnă sufletelor voastre.</span>
<span class="v-num v-17">17&nbsp;</span><span class="v JR6_17" data-id="JR6_17">Pus-am păzitori peste voi şi am zis: Ascultaţi sunetul trâmbiţei!</span>
<span class="v-num v-18">18&nbsp;</span><span class="v JR6_18" data-id="JR6_18">Iar ei au zis: Nu vom asculta! Aşadar, ascultă, poporule, şi află, adunare, ce are să se întâmple cu aceştia.</span>
<span class="v-num v-19">19&nbsp;</span><span class="v JR6_19" data-id="JR6_19">Ascultă, pământule: Iată voi aduce asupra acestui popor o nenorocire, rodul cugetelor lor, că n-au ascultat cuvintele Mele şi legea Mea au lepădat-o.</span>
<span class="v-num v-20">20&nbsp;</span><span class="v JR6_20" data-id="JR6_20">La ce Îmi este bună tămâia care vine din Şeba şi scorţişoara din ţară depărtată? Arderile de tot ale voastre nu le voiesc şi jertfele voastre Îmi sunt neplăcute".</span>
<span class="v-num v-21">21&nbsp;</span><span class="v JR6_21" data-id="JR6_21">De aceea aşa zice Domnul: "Iată pun înaintea poporului acestuia piedici şi se vor poticni de ele deodată şi părinţii şi copiii, vecinul şi prietenii lui, şi vor pieri".</span>
<span class="v-num v-22">22&nbsp;</span><span class="v JR6_22" data-id="JR6_22">Aşa zice Domnul: "Iată vine un popor din ţara de la miazănoapte, un popor mare se ridică de la marginile pământului şi ai săi ţin în mână arcul şi suliţa.</span>
<span class="v-num v-23">23&nbsp;</span><span class="v JR6_23" data-id="JR6_23">Şi sunt cruzi şi neînduraţi; glasul lor mugeşte ca marea şi vin pe cai, gata să lupte ca un singur om, împotriva ta, fiica Sionului".</span>
<span class="v-num v-24">24&nbsp;</span><span class="v JR6_24" data-id="JR6_24">Noi am auzit de ei şi ne-au slăbit mâinile de spaimă; ne-au cuprins groază şi dureri ca ale femeii ce naşte.</span>
<span class="v-num v-25">25&nbsp;</span><span class="v JR6_25" data-id="JR6_25">Să nu ieşiţi la câmp, nici la drum să nu plccaţi, căci sabia duşmanilor şi groaza sunt pretutindeni.</span>
<span class="v-num v-26">26&nbsp;</span><span class="v JR6_26" data-id="JR6_26">Fiica poporului Meu, încinge-te cu sac şi-ţi presară cenuşă pe cap; tânguieşte-te ca după moartea singurului tău fiu! Plângi amar, că fără de veste va veni pierzătorul asupra voastră!</span>
<span class="v-num v-27">27&nbsp;</span><span class="v JR6_27" data-id="JR6_27">Turn te-am pus în mijlocul poporului Meu şi stâlp, ca să afli şi să urmăreşti drumul lor.</span>
<span class="v-num v-28">28&nbsp;</span><span class="v JR6_28" data-id="JR6_28">Aceştia cu toţii sunt răzvrătiţi, îndârjiţi şi semănători de clevetiri; sunt aramă şi fier, toţi sunt nişte stricaţi.</span>
<span class="v-num v-29">29&nbsp;</span><span class="v JR6_29" data-id="JR6_29">Foalele s-au ars, plumbul s-a topit de foc şi turnătorul în zadar a topit, că cei răi nu s-au ales.</span>
<span class="v-num v-30">30&nbsp;</span><span class="v JR6_30" data-id="JR6_30">Argint de lepădat se vor numi, că Domnul i-a lepădat".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JR5.html">&lt;</a>
<a class="home" href="index.html">=</a>
<a class="next" href="JR7.html">&gt;</a>
</div></div>
</body>
</html>