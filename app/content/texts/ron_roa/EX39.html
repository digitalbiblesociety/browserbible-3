<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IEȘIREA A DOUA CARTE A LUI MOISE 39 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="EX.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="EX.html">IEȘIREA A DOUA CARTE A LUI MOISE 39</a><a class="prev" href="EX38.html">&lt;</a>
<a class="home" href="index.html">=</a>
<a class="next" href="EX40.html">&gt;</a>
</div></div>
<div class="section chapter EX EX39 ron_roa ron " dir="ltr" lang="ro" data-id="EX39" data-nextid="EX40" data-previd="EX38">
<div class="c">39</div>
<div class="p">
<span class="v-num v-1">1&nbsp;</span><span class="v EX39_1" data-id="EX39_1">Iar din mătase violetă, purpurie şi stacojie i-au făcut lui Aaron veşminte de slujbă, ca să slujească cu ele în locaşul cel sfânt, aşa cum Domnul îi poruncise lui Moise.</span>
<span class="v-num v-2">2&nbsp;</span><span class="v EX39_2" data-id="EX39_2">Efodul l-au făcut din fir de aur, din mătase violetă, purpurie şi stacojie şi din in topit:</span>
<span class="v-num v-3">3&nbsp;</span><span class="v EX39_3" data-id="EX39_3">foiţele de aur le-au tăiat în fire subţiri ca firul de păr, pe care cu iscusinţă le-au ţesut în mătasea violetă, purpurie şi stacojie şi'n pânza de in topit şi răsucit, lucrare de mare meşteşug.</span>
<span class="v-num v-4">4&nbsp;</span><span class="v EX39_4" data-id="EX39_4">Efodul era făcut din două bucăţi unite'ntre ele, şi pe de-a'ntregul ţesut din aur în mătase violetă, purpurie şi stacojie şi'n pânză de in topit, aşa cum Domnul îi poruncise lui Moise.</span>
<span class="v-num v-5">5&nbsp;</span><span class="v EX39_5" data-id="EX39_5">Au lucrat două pietre de smarald, le-au prins în cuibuşoare de aur, având pe ele săpate numele fiilor lui Israel, aşa cum se sapă o pecete.</span>
<span class="v-num v-6">6&nbsp;</span><span class="v EX39_6" data-id="EX39_6">Şi le-au pus la încheieturile efodului, pe umeri, întru pomenirea fiilor lui Israel, aşa cum Domnul îi poruncise lui Moise.</span>
<span class="v-num v-7">7&nbsp;</span><span class="v EX39_7" data-id="EX39_7">Au făcut apoi pieptarul, lucrat cu iscusinţă, asemenea efodului, din fir de aur şi în mătase violetă, purpurie şi stacojie şi'n pânză de in topit; pieptarul l-au făcut îndoit în patru colţuri, lung de o palmă şi lat de o palmă,</span>
<span class="v-num v-8">8&nbsp;</span><span class="v EX39_8" data-id="EX39_8">şi'n el au ţesut patru rânduri de pietre scumpe; în rândul cel dintâi: un sardiu, un topaz şi un smarald;</span>
<span class="v-num v-9">9&nbsp;</span><span class="v EX39_9" data-id="EX39_9">în rândul al doilea: un rubin, un safir şi un diamant;</span>
<span class="v-num v-10">10&nbsp;</span><span class="v EX39_10" data-id="EX39_10">în rândul al treilea: un opal, o agată şi un ametist;</span>
<span class="v-num v-11">11&nbsp;</span><span class="v EX39_11" data-id="EX39_11">şi în rândul al patrulea: un hrisolit, un onix şi un iaspis. Ele erau prinse'n cuibuşoare de aur şi legate'ntre ele cu aur.</span>
<span class="v-num v-12">12&nbsp;</span><span class="v EX39_12" data-id="EX39_12">Pe pietrele acestea erau săpate, ca pe o pecete, numele celor douăsprezece seminţii ale lui Israel, fiecare din cele douăsprezece seminţii cu numele ei.</span>
<span class="v-num v-13">13&nbsp;</span><span class="v EX39_13" data-id="EX39_13">Pieptarului i-au făcut lănţişoare de aur curat, răsucite ca sfoara.</span>
<span class="v-num v-14">14&nbsp;</span><span class="v EX39_14" data-id="EX39_14">Au mai făcut două paftale de aur şi două inele de aur;</span>
<span class="v-num v-15">15&nbsp;</span><span class="v EX39_15" data-id="EX39_15">pe cele două inele le-au prins de cele două colţuri de sus ale pieptarului;</span>
<span class="v-num v-16">16&nbsp;</span><span class="v EX39_16" data-id="EX39_16">pe cele două capete ale lănţişoarelor le-au agăţat de cele două inele din colţurile pieptarului;</span>
<span class="v-num v-17">17&nbsp;</span><span class="v EX39_17" data-id="EX39_17">pe celelalte două capete ale celor două lănţişoare le-au agăţat de cele două paftale, iar pe acestea le-au prins de încheieturile pieptarului, în faţă.</span>
<span class="v-num v-18">18&nbsp;</span><span class="v EX39_18" data-id="EX39_18">Au mai făcut două inele de aur şi le-au prins de celelalte două colţuri ale pieptarului, pe cealaltă parte, cea dinspre efod;</span>
<span class="v-num v-19">19&nbsp;</span><span class="v EX39_19" data-id="EX39_19">şi au mai făcut încă două inele de aur şi le-au prins de cele două încheieturi ale efodului, dedesubt şi'n faţă, unde se unesc, adică ceva mai sus de brâul efodului.</span>
<span class="v-num v-20">20&nbsp;</span><span class="v EX39_20" data-id="EX39_20">Inelele pieptarului le-au legat de inelele efodului printr'un şnur de mătase violetă, ca să stea nemişcat deasupra efodului, aşa cum Domnul îi poruncise lui Moise.</span>
<span class="v-num v-21">21&nbsp;</span><span class="v EX39_21" data-id="EX39_21">Au făcut şi manta, cea care vine sub efod, ţesută din purpură violetă.</span>
<span class="v-num v-22">22&nbsp;</span><span class="v EX39_22" data-id="EX39_22">Gura acesteia se afla în partea de sus; împrejurul gurii era un guler, iar acesta avea de jur-împrejur un tiv, ca să nu se destrame.</span>
<span class="v-num v-23">23&nbsp;</span><span class="v EX39_23" data-id="EX39_23">La mantă i-au făcut pe poale un fel de rodii mărunte şi'nflorate, de mătase violetă, purpurie şi stacojie, şi de in topit.</span>
<span class="v-num v-24">24&nbsp;</span><span class="v EX39_24" data-id="EX39_24">I-au mai făcut şi clopoţei de aur, pe care i-au pus printre rodiile de la poalele mantei, de jur-împrejur,</span>
<span class="v-num v-25">25&nbsp;</span><span class="v EX39_25" data-id="EX39_25">clopoţei de aur şi rodii'nflorate pentru slujba pe care Domnul i-o poruncise lui Moise.</span>
<span class="v-num v-26">26&nbsp;</span><span class="v EX39_26" data-id="EX39_26">Au făcut apoi pentru Aaron şi pentru fiii săi tunici subţiri de in topit, ţesătură aleasă,</span>
<span class="v-num v-27">27&nbsp;</span><span class="v EX39_27" data-id="EX39_27">tiară de in topit, turbane tot de in topit şi pantaloni de in topit</span>
<span class="v-num v-28">28&nbsp;</span><span class="v EX39_28" data-id="EX39_28">şi brâie de in topit şi de mătase violetă, purpurie şi stacojie, ţesută cu alesături, aşa cum Domnul îi poruncise lui Moise.</span>
<span class="v-num v-29">29&nbsp;</span><span class="v EX39_29" data-id="EX39_29">Au făcut şi tăbliţa de aur curat, în semnul sfinţeniei, şi au scris pe ea litere săpate ca'n pecete: Sfinţenia Domnului.</span>
<span class="v-num v-30">30&nbsp;</span><span class="v EX39_30" data-id="EX39_30">Şi au pus peste ea un şnur de mătase violetă, ca să stea pe deasupra tiarei, aşa cum Domnul îi poruncise lui Moise.</span>
<span class="v-num v-31">31&nbsp;</span><span class="v EX39_31" data-id="EX39_31">Aşa s'au sfârşit toate lucrările de la cortul mărturiei. Aşa le-au făcut fiii lui Israel pe toate, întocmai cum Domnul îi poruncise lui Moise.</span>
<span class="v-num v-32">32&nbsp;</span><span class="v EX39_32" data-id="EX39_32">Apoi au adus la Moise cortul cu toate ale lui, cu belciugele, pilaştrii, pârghiile, stâlpii şi tălpicele lui,</span>
<span class="v-num v-33">33&nbsp;</span><span class="v EX39_33" data-id="EX39_33">cu acoperămintele lui cele din piei de berbec vopsite'n roşu şi cu acoperişurile cele din piei de culoarea iachintului,</span>
<span class="v-num v-34">34&nbsp;</span><span class="v EX39_34" data-id="EX39_34">şi perdeaua cea din mijloc şi chivotul mărturiei cu pârghiile lui şi cu acoperământul ispăşirii,</span>
<span class="v-num v-35">35&nbsp;</span><span class="v EX39_35" data-id="EX39_35">masa cu toate cele de trebuinţă pentru ea, pâinile punerii-înainte,</span>
<span class="v-num v-36">36&nbsp;</span><span class="v EX39_36" data-id="EX39_36">sfeşnicul cel de aur curat, cu candelele lui şi cu toate ale lui, şi untdelemn de candelă,</span>
<span class="v-num v-37">37&nbsp;</span><span class="v EX39_37" data-id="EX39_37">altarul tămâierii, mirul pentru ungere, mireasme pentru tămâiere, tămâie binemirositoare,</span>
<span class="v-num v-38">38&nbsp;</span><span class="v EX39_38" data-id="EX39_38">vălul de la intrarea cortului,</span>
<span class="v-num v-39">39&nbsp;</span><span class="v EX39_39" data-id="EX39_39">jertfelnicul cel de aramă, cu grătarul lui, cu pârghiile lui şi cu toate celelalte ale lui, baia cu tălpica ei,</span>
<span class="v-num v-40">40&nbsp;</span><span class="v EX39_40" data-id="EX39_40">pânzele curţii, stâlpii ei cu tălpicele lor, perdeaua de la intrarea curţii, funiile şi ţăruşii ei</span>
<span class="v-num v-41">41&nbsp;</span><span class="v EX39_41" data-id="EX39_41">şi toate lucrurile trebuitoare la slujbă în cortul mărturiei,</span>
<span class="v-num v-42">42&nbsp;</span><span class="v EX39_42" data-id="EX39_42">veşmintele de slujit în sfântul locaş, sfintele veşminte ale lui Aaron, şi veşmintele de slujbă ale fiilor lui. Toate aceste lucruri le făcuseră fiii lui Israel aşa cum Domnul îi poruncise lui Moise.</span>
<span class="v-num v-43">43&nbsp;</span><span class="v EX39_43" data-id="EX39_43">Şi a privit Moise toate lucrurile; şi iată că erau făcute aşa cum Domnul îi poruncise lui Moise, aşa le făcuseră. Şi Moise i-a binecuvântat.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="EX38.html">&lt;</a>
<a class="home" href="index.html">=</a>
<a class="next" href="EX40.html">&gt;</a>
</div></div>
</body>
</html>