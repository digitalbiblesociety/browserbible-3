<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA (SAU CARTEA A DOUA A CRONICILOR) 26 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">Biblia Ortodoxă Română Sinodală (2006)</a><a class="location" href="R2.html">CARTEA A DOUA PARALIPOMENA (SAU CARTEA A DOUA A CRONICILOR) 26</a><a class="prev" href="R225.html">&lt;</a>
<a class="home" href="index.html">=</a>
<a class="next" href="R227.html">&gt;</a>
</div></div>
<div class="section chapter R2 R226 ron_bor ron " dir="ltr" lang="ro" data-id="R226" data-nextid="R227" data-previd="R225">
<div class="c">26</div>
<div class="p">
<span class="v-num v-1">1&nbsp;</span><span class="v R226_1" data-id="R226_1">Atunci tot poporul lui Iuda a luat pe Ozia, care era de şaisprezece ani şi l-a făcut rege în locul lui Amasia, tatăl său.</span>
<span class="v-num v-2">2&nbsp;</span><span class="v R226_2" data-id="R226_2">Acesta a zidit Elatul şi l-a întors la Iuda, după ce a răposat regele cu părinţii lui.</span>
<span class="v-num v-3">3&nbsp;</span><span class="v R226_3" data-id="R226_3">Ozia era de şaisprezece ani când a fost făcut rege şi a domnit cincizeci şi doi de ani în Ierusalim. Pe mama lui o chema Iecolia, de loc din Ierusalim.</span>
<span class="v-num v-4">4&nbsp;</span><span class="v R226_4" data-id="R226_4">Acesta a făcut lucruri care erau plăcute înaintea ochilor Domnului, întocmai aşa cum făcuse şi Amasia, tatăl său;</span>
<span class="v-num v-5">5&nbsp;</span><span class="v R226_5" data-id="R226_5">Căci el a alergat la Dumnezeu în zilele lui Zaharia, care îl învăţa frica lui Dumnezeu. şi în timpul cât a alergat el la Domnul şi Dumnezeu l-a ajutat de i-a mers bine.</span>
<span class="v-num v-6">6&nbsp;</span><span class="v R226_6" data-id="R226_6">Într-o vreme a plecat el de s-a bătut cu Filistenii şi a dărâmat zidurile cetăţii Gat şi zidurile cetăţii Iabne şi zidurile cetăţii Aşdod; şi a zidit cetăţi în ţinutul Aşdodului şi între Filisteni.</span>
<span class="v-num v-7">7&nbsp;</span><span class="v R226_7" data-id="R226_7">Iar Dumnezeu i-a ajutat să se bată cu Filistenii şi cu Arabii care locuiesc la Gur-Baal şi cu Meuniţii.</span>
<span class="v-num v-8">8&nbsp;</span><span class="v R226_8" data-id="R226_8">Aşa că chiar Amoniţii îi dădeau daruri lui Ozia încât s-a dus vestea de numele lui până la hotarele Egiptului, căci ajunsese foarte puternic.</span>
<span class="v-num v-9">9&nbsp;</span><span class="v R226_9" data-id="R226_9">Apoi a zidit Ozia turnuri în Ierusalim, deasupra porţilor din colţ şi deasupra porţilor din vale, cum şi la colţul zidului şi l-a întărit.</span>
<span class="v-num v-10">10&nbsp;</span><span class="v R226_10" data-id="R226_10">A zidit de asemenea turnuri şi în pustiu şi a săpat multe fântâni, pentru că avea multe vite şi pe şes şi pe vale; avea lucrători de pământ şi vieri în munte şi pe Carmel, căci el iubea lucrarea pământului.</span>
<span class="v-num v-11">11&nbsp;</span><span class="v R226_11" data-id="R226_11">A mai avut Ozia şi oştire care mergea la bătălie în cete, după cum era rânduită în catagrafia alcătuită de Ieiel, scriitorul, şi de Maasia, judecătorul, care se aflau sub conducerea lui Hanania, unul din căpeteniile de frunte ale regelui.</span>
<span class="v-num v-12">12&nbsp;</span><span class="v R226_12" data-id="R226_12">Numărul total al capilor de familii ale războinicilor viteji era de două mii şase sute;</span>
<span class="v-num v-13">13&nbsp;</span><span class="v R226_13" data-id="R226_13">Şi sub conducerea lor era o putere ostăşească de trei sute şapte mii cinci sute de ostaşi, care puteau să meargă la luptă cu bărbăţie ostăşească, pentru a ajuta pe rege împotriva duşmanului.</span>
<span class="v-num v-14">14&nbsp;</span><span class="v R226_14" data-id="R226_14">Pentru ei a pregătit Ozia toată oastea, scuturi, suliţe, coifuri şi platoşe, arcuri şi pietre de praştie.</span>
<span class="v-num v-15">15&nbsp;</span><span class="v R226_15" data-id="R226_15">Apoi a făcut în Ierusalim maşini, construite cu meşteşug, ca să le pună în turnuri şi pe la colţurile zidurilor şi să arunce cu ele săgeţi şi pietre mari. Şi s-a dus vestea de numele lui foarte departe, pentru că în chip minunat a fost ajutat şi s-a făcut puternic.</span>
<span class="v-num v-16">16&nbsp;</span><span class="v R226_16" data-id="R226_16">Şi când a ajuns puternic, el s-a mândrit în inima lui spre pieirea lui; şi a săvârşit o nelegiuire înaintea Domnului Dumnezeului său, căci a intrat în templul Domnului, ca să tămâieze pe jertfelnicul tămâierii.</span>
<span class="v-num v-17">17&nbsp;</span><span class="v R226_17" data-id="R226_17">Dar după el a intrat şi Azaria preotul, împreună cu optzeci de preoţi ai Domnului, oameni aleşi,</span>
<span class="v-num v-18">18&nbsp;</span><span class="v R226_18" data-id="R226_18">Şi s-au împotrivit regelui Ozia şi i-au zis: "Nu ţi-e dat ţie, Ozia, să tămâiezi înaintea Domnului, ci preoţilor, fiilor lui Aaron, care sunt sfinţiţi să tămâieze; ieşi din locaşul sfânt, căci ai făcut o fărădelege şi nu-ţi va fi de loc spre cinste acest lucru înaintea Domnului Dumnezeu".</span>
<span class="v-num v-19">19&nbsp;</span><span class="v R226_19" data-id="R226_19">Ozia însă s-a supărat pe ei; şi cum ţinea în mâna lui cădelniţa, ca să tămâieze, deodată s-a ivit lepra pe fruntea lui în faţa preoţilor, în templul Domnului, dinaintea altarului tămâierii.</span>
<span class="v-num v-20">20&nbsp;</span><span class="v R226_20" data-id="R226_20">Iar dacă s-au uitat la el cu luare aminte Azaria arhiereul şi toţi preoţii, iată el avea pe fruntea lui lepră. Şi l-au silit să iasă de acolo; dar şi el însuşi s-a grăbit să iasă, căci îl lovise Domnul.</span>
<span class="v-num v-21">21&nbsp;</span><span class="v R226_21" data-id="R226_21">Şi a fost lepros regele Ozia până în ceasul morţii lui; după aceea el a trăit ascuns într-o casă osebit, fiind oprit de a mai intra în templul Domnului. Iar îngrijirea peste casa regelui şi cârmuirea poporului ţării a ţinut-o Iotam, fiul lui.</span>
<span class="v-num v-22">22&nbsp;</span><span class="v R226_22" data-id="R226_22">Celelalte fapte ale lui Ozia, cele dintâi şi cele de pe urmă, le-a scris Isaia proorocul, fiul lui Amos.</span>
<span class="v-num v-23">23&nbsp;</span><span class="v R226_23" data-id="R226_23">Şi a răposat Ozia cu părinţii lui şi l-au înmormântat la un loc cu părinţii lui în câmpul cu mormintele regilor, că ziceau: El a fost lepros. Şi în locul lui a fost făcut rege Iotam, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R225.html">&lt;</a>
<a class="home" href="index.html">=</a>
<a class="next" href="R227.html">&gt;</a>
</div></div>
</body>
</html>