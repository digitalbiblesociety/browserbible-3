<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A REGILOR 21 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S2.html">CARTEA A DOUA A REGILOR 21</a><a class="prev" href="S220.html">&lt;</a>
<a class="home" href="index.html">=</a>
<a class="next" href="S222.html">&gt;</a>
</div></div>
<div class="section chapter S2 S221 ron_roa ron " dir="ltr" lang="ro" data-id="S221" data-nextid="S222" data-previd="S220">
<div class="c">21</div>
<div class="p">
<span class="v-num v-1">1&nbsp;</span><span class="v S221_1" data-id="S221_1">În zilele lui David a fost o foamete de trei ani, an după an. David a căutat atunci spre faţa Domnului, iar Domnul a zis: "Aceasta, din pricina lui Saul şi a nedreptăţii casei lui în a face ucideri sângeroase atunci când el i-a măcelărit pe Gabaoniţi".</span>
<span class="v-num v-2">2&nbsp;</span><span class="v S221_2" data-id="S221_2">Atunci regele David i-a chemat pe Gabaoniţi şi le-a zis (acuma, Gabaoniţii nu sunt fii ai lui Israel, ci din rămăşiţa Amoreilor , iar Israeliţii le făcuseră jurământ; Saul însă a căutat să-i dea pierzării, în zelul său pentru fiii lui Israel şi ai lui Iuda);</span>
<span class="v-num v-3">3&nbsp;</span><span class="v S221_3" data-id="S221_3">aşadar, a zis David către Gabaoniţi: "Ce să fac eu cu voi? şi cum să fac ispăşire pentru ca voi să binecuvântaţi moştenirea Domnului?"</span>
<span class="v-num v-4">4&nbsp;</span><span class="v S221_4" data-id="S221_4">Iar Gabaoniţii i-au zis: "De la Saul şi de la casa lui nu ne trebuie argint sau aur, şi nici că trebuie ucis cineva din Israel". Iar el le-a zis: "Ce-mi veţi spune voi, aceea voi face".</span>
<span class="v-num v-5">5&nbsp;</span><span class="v S221_5" data-id="S221_5">Atunci ei au zis către rege: "Omul care a vrut să ne stârpească şi care ne-a asuprit şi care şi-a pus în gând să ne dea pierzării, pe acela să-l dăm noi pierzării, aşa ca el să nu rămână în tot hotarul lui Israel.</span>
<span class="v-num v-6">6&nbsp;</span><span class="v S221_6" data-id="S221_6">Daţi-ne şapte bărbaţi dintre fiii lui, iar noi să-i atârnăm la soare , în faţa Domnului, în Gabaonul lui Saul, ca pe nişte aleşi ai Domnului". Iar regele a zis: "Eu îi voi da".</span>
<span class="v-num v-7">7&nbsp;</span><span class="v S221_7" data-id="S221_7">Dar regele l-a cruţat pe Mefiboşet, fiul lui Ionatan, fiul lui Saul, din pricina jurământului Domnului ce fusese între ei, adică între David şi Ionatan, fiul lui Saul.</span>
<span class="v-num v-8">8&nbsp;</span><span class="v S221_8" data-id="S221_8">Regele însă i-a luat pe cei doi fii pe care Riţpa, fiica lui Aia, i-i născuse lui Saul: Armoni şi Mefiboşet, şi pe cei cinci fii pe care Merob, fiica lui Saul, i-i născuse lui Adriel, fiul lui Barzilai din Mehola,</span>
<span class="v-num v-9">9&nbsp;</span><span class="v S221_9" data-id="S221_9">şi i-a dat în mâinile Gabaoniţilor, iar aceştia i-au atârnat la soare, în munte, în faţa Domnului; acolo au căzut, toţi şapte într'un singur loc; mai mult, au fost omorâţi în zilele de la începutul secerişului, când se începe seceratul orzului.</span>
<span class="v-num v-10">10&nbsp;</span><span class="v S221_10" data-id="S221_10">Iar Riţpa, fiica lui Aia, a luat pânză de sac şi a aşternut-o pe stâncă la începutul seceratului orzului, până când a picat peste ei apă din cer; şi n'a lăsat să se culce pe ei păsările cerului ziua şi fiarele câmpului noaptea.</span>
<span class="v-num v-11">11&nbsp;</span><span class="v S221_11" data-id="S221_11">Şi i s'a spus lui David ce făcuse Riţpa, fiica lui Aia, ţiitoarea lui Saul.</span>
<span class="v-num v-12">12&nbsp;</span><span class="v S221_12" data-id="S221_12">Atunci David a mers şi a luat osemintele lui Saul şi osemintele lui Ionatan, fiul său, de la locuitorii din Iabeşul Galaadului, pe care aceştia le furaseră din uliţa Bet-Şeanului, unde le puseseră Filistenii în ziua în care ei l-au ucis pe Saul la Ghelboa;</span>
<span class="v-num v-13">13&nbsp;</span><span class="v S221_13" data-id="S221_13">şi de acolo a strămutat el osemintele lui Saul şi pe ale lui Ionatan, fiul său, şi a adunat şi osemintele celor ce fuseseră ucişi prin întindere la soare .</span>
<span class="v-num v-14">14&nbsp;</span><span class="v S221_14" data-id="S221_14">Iar osemintele lui Saul şi osemintele lui Ionatan, fiul său, şi osemintele celor ce fuseseră ucişi prin întindere la soare le-au îngropat în ţinutul lui Veniamin, alături de mormântul lui Chiş, tatăl lui [Saul]. Şi s'a făcut tot ceea ce poruncise regele. Şi după aceea S'a milostivit Dumnezeu asupra ţării.</span>
<span class="v-num v-15">15&nbsp;</span><span class="v S221_15" data-id="S221_15">Şi a mai fost încă un război între Filisteni şi Israel. Atunci s'a coborât David, şi servii săi împreună cu el, şi s'au bătut cu Filistenii; dar David a obosit.</span>
<span class="v-num v-16">16&nbsp;</span><span class="v S221_16" data-id="S221_16">Atunci Işbi-Benob, unul din urmaşii lui Rafa , a cărui suliţă cântărea trei sute de sicli de aramă şi care purta la cingătoare o măciucă, se socotea să-l lovească pe David.</span>
<span class="v-num v-17">17&nbsp;</span><span class="v S221_17" data-id="S221_17">Dar Abişai, fiul Ţeruiei, l-a ajutat [pe David] şi l-a lovit pe filistean şi l-a ucis. Atunci oamenii lui David s'au jurat, zicând: "Tu să nu mai ieşi cu noi la război, ca să nu se stingă facla lui Israel".</span>
<span class="v-num v-18">18&nbsp;</span><span class="v S221_18" data-id="S221_18">După aceea a mai fost un război cu Filistenii, la Gob. Atunci Sibecai Huşatitul l-a ucis pe Saf, unul din urmaşii lui Rafa.</span>
<span class="v-num v-19">19&nbsp;</span><span class="v S221_19" data-id="S221_19">Tot la Gob a mai fost o altă bătălie cu Filistenii. Atunci Elhanan, fiul lui Iaare Oreghim din Betleem, l-a ucis pe Goliat din Gat, a cărui suliţă avea coada cât un sul de la războiul de ţesut.</span>
<span class="v-num v-20">20&nbsp;</span><span class="v S221_20" data-id="S221_20">Şi a mai fost încă o bătălie, la Gat. Şi era acolo un om înalt, care avea câte şase degete la fiecare mână şi la fiecare picior - în total, douăzeci şi patru -, tot dintre urmaşii lui Rafa.</span>
<span class="v-num v-21">21&nbsp;</span><span class="v S221_21" data-id="S221_21">Acesta îi defăima pe Israeliţi, dar l-a ucis Ionatan, fiul lui Şama, fratele lui David.</span>
<span class="v-num v-22">22&nbsp;</span><span class="v S221_22" data-id="S221_22">Aceşti patru oameni erau urmaşi ai uriaşilor din Gat, din neamul lui Rafa; şi au căzut de mâna lui David şi a servilor lui.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S220.html">&lt;</a>
<a class="home" href="index.html">=</a>
<a class="next" href="S222.html">&gt;</a>
</div></div>
</body>
</html>