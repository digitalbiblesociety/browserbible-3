<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 12 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 12</a><a class="prev" href="R211.html">&lt;</a>
<a class="home" href="index.html">=</a>
<a class="next" href="R213.html">&gt;</a>
</div></div>
<div class="section chapter R2 R212 ron_roa ron " dir="ltr" lang="ro" data-id="R212" data-nextid="R213" data-previd="R211">
<div class="c">12</div>
<div class="p">
<span class="v-num v-1">1&nbsp;</span><span class="v R212_1" data-id="R212_1">Şi a fost că atunci când regatul lui Roboam s'a întărit, iar [regele] a devenit puternic, acesta a părăsit poruncile lui Dumnezeu; şi, împreună cu el, întregul Israel.</span>
<span class="v-num v-2">2&nbsp;</span><span class="v R212_2" data-id="R212_2">Şi a fost că în cel de al cincilea an al domniei lui Roboam, Şişac, regele Egiptului, s'a ridicat împotriva Ierusalimului - de vreme ce acesta greşise în faţa Domnului -</span>
<span class="v-num v-3">3&nbsp;</span><span class="v R212_3" data-id="R212_3">cu o mie două sute de care de luptă şi şaizeci de mii de călăreţi; şi nenumărată era gloata care venise cu el din Egipt: Libieni, Troglodiţi şi Etiopieni.</span>
<span class="v-num v-4">4&nbsp;</span><span class="v R212_4" data-id="R212_4">Şi a luat în stăpânire cetăţile întărite ce se aflau în Iuda şi a ajuns la Ierusalim.</span>
<span class="v-num v-5">5&nbsp;</span><span class="v R212_5" data-id="R212_5">Atunci profetul Şemaia a venit la Roboam şi la căpeteniile lui Iuda care se adunaseră în Ierusalim de frica lui Şişac şi le-a zis: "Aşa grăieşte Domnul: Voi M'aţi părăsit pe Mine, iar Eu vă voi părăsi pe voi în mâna lui Şişac".</span>
<span class="v-num v-6">6&nbsp;</span><span class="v R212_6" data-id="R212_6">Atunci căpeteniile lui Iuda şi regele s'au ruşinat şi au zis: "Drept este Domnul".</span>
<span class="v-num v-7">7&nbsp;</span><span class="v R212_7" data-id="R212_7">Şi dacă Domnul a văzut că ei s'au căit, fost-a cuvântul Domnului către Şimei, zicând: "Ei s'au pocăit, Eu nu-i voi nimici, ci peste puţin îi voi mântui: mânia Mea nu va veni asupra Ierusalimului.</span>
<span class="v-num v-8">8&nbsp;</span><span class="v R212_8" data-id="R212_8">Cu toate acestea, ei vor deveni slugi, ca să cunoască ce'nseamnă a fi în slujba Mea sau în slujba regilor pământului".</span>
<span class="v-num v-9">9&nbsp;</span><span class="v R212_9" data-id="R212_9">Aşa că Şişac, regele Egiptului, s'a ridicat împotriva Ierusalimului şi a luat vistieriile din templul Domnului şi vistieriile din casa regelui: pe toate le-a luat. A luat şi scuturile de aur pe care le făcuse Solomon.</span>
<span class="v-num v-10">10&nbsp;</span><span class="v R212_10" data-id="R212_10">(Roboam a făcut în locul lor scuturi de aramă.) Iar Şişac a pus peste el pe căpitanii alergătorilor, ca paznici la poarta regelui.</span>
<span class="v-num v-11">11&nbsp;</span><span class="v R212_11" data-id="R212_11">Când regele intra în templul Domnului, intrau gărzile şi alergătorii, precum şi cei ce se întorceau să-i întâmpine pe alergători.</span>
<span class="v-num v-12">12&nbsp;</span><span class="v R212_12" data-id="R212_12">Aşadar, de vreme ce s'a căit, mânia Domnului s'a întors de la el şi nu l-a nimicit; că se mai găsea ceva bun în Iuda.</span>
<span class="v-num v-13">13&nbsp;</span><span class="v R212_13" data-id="R212_13">Aşa s'a întărit regele Roboam în Ierusalim şi a domnit. Roboam era de patruzeci şi unu de ani când a devenit rege şi a domnit şaptesprezece ani în Ierusalim, în cetatea pe care Domnul a ales-o din toate seminţiile fiilor lui Israel, pentru ca acolo să fie chemat numele Lui; pe mama sa o chema Naama Amonita.</span>
<span class="v-num v-14">14&nbsp;</span><span class="v R212_14" data-id="R212_14">El însă a făcut rău, că nu şi-a îndreptat inima să-l caute pe Domnul.</span>
<span class="v-num v-15">15&nbsp;</span><span class="v R212_15" data-id="R212_15">Faptele lui Roboam, cele dintâi şi cele din urmă, sunt scrise în Cartea profetului Şemaia şi a lui Ido văzătorul, cu împlinirile lui. Roboam s'a războit cu Ieroboam în toate zilele vieţii lor.</span>
<span class="v-num v-16">16&nbsp;</span><span class="v R212_16" data-id="R212_16">Roboam a murit şi a fost îngropat laolaltă cu părinţii săi în cetatea lui David; iar în locul lui a domnit Abia, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R211.html">&lt;</a>
<a class="home" href="index.html">=</a>
<a class="next" href="R213.html">&gt;</a>
</div></div>
</body>
</html>