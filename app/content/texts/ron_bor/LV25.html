<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>LEVITICUL 25 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LV.html">Biblia Ortodoxă Română Sinodală (2006)</a><a class="location" href="LV.html">LEVITICUL 25</a><a class="prev" href="LV24.html">&lt;</a>
<a class="home" href="index.html">=</a>
<a class="next" href="LV26.html">&gt;</a>
</div></div>
<div class="section chapter LV LV25 ron_bor ron " dir="ltr" lang="ro" data-id="LV25" data-nextid="LV26" data-previd="LV24">
<div class="c">25</div>
<div class="p">
<span class="v-num v-1">1&nbsp;</span><span class="v LV25_1" data-id="LV25_1">Grăit-a Domnul cu Moise pe Muntele Sinai şi a zis:</span>
<span class="v-num v-2">2&nbsp;</span><span class="v LV25_2" data-id="LV25_2">"Vorbeşte fiilor lui Israel şi le spune: După ce veri intra în pământul pe care îl voi da vouă, să se odihnească pământul; să fie o odihnă în cinstea Domnului.</span>
<span class="v-num v-3">3&nbsp;</span><span class="v LV25_3" data-id="LV25_3">şase ani să semeni ogorul tău, şase ani să lucrezi via ta şi să aduni roadele lor;</span>
<span class="v-num v-4">4&nbsp;</span><span class="v LV25_4" data-id="LV25_4">Iar anul al şaptelea să fie an de odihnă a pământului, odihna Domnului; ogorul tău să nu-l semeni şi via ta să n-o tai în anul acela.</span>
<span class="v-num v-5">5&nbsp;</span><span class="v LV25_5" data-id="LV25_5">Ceea ce va creşte de la sine pe ogorul tău să nu seceri şi strugurii de pe viţele tale netăiate să nu-i culegi, ca să fie acest an de odihnă pentru pământ.</span>
<span class="v-num v-6">6&nbsp;</span><span class="v LV25_6" data-id="LV25_6">Şi aceste roade vor fi în timpul odihnei pământului hrană pentru tine, pentru robul tău şi pentru roaba ta, pentru simbriaşul tău şi pentru străinul tău care s-a aşezat la tine;</span>
<span class="v-num v-7">7&nbsp;</span><span class="v LV25_7" data-id="LV25_7">Pentru dobitocul tău şi pentru fiarele cele de pe pământul tău, să fie de hrană toate roadele lui.</span>
<span class="v-num v-8">8&nbsp;</span><span class="v LV25_8" data-id="LV25_8">Să numeri apoi şapte ani de odihnă, adică de şapte ori câte şapte ani, ca să ai în cei de şapte ori câte şapte ani, patruzeci şi nouă de ani.</span>
<span class="v-num v-9">9&nbsp;</span><span class="v LV25_9" data-id="LV25_9">Şi să trâmbiţezi cu trâmbiţa în luna a şaptea, în ziua a zecea a lunii; în ziua curăţirii să trâmbiţezi cu trâmbiţa în toată ţara voastră.</span>
<span class="v-num v-10">10&nbsp;</span><span class="v LV25_10" data-id="LV25_10">Să sfinţiţi anul al cincizecilea şi să se vestească slobozenie pe pământul vostru pentru toţi locuitorii lui. Să vă fie acesta an de slobozenie, ca să se întoarcă fiecare la moşia sa; fiecare să se întoarcă la ogorul său.</span>
<span class="v-num v-11">11&nbsp;</span><span class="v LV25_11" data-id="LV25_11">Anul al cincizecilea să vă fie an de slobozenie: să nu semănaţi, nici să seceraţi ceea ce va creşte de la sine pe pământ, şi să nu culegeţi poama de pe viţele netăiate,</span>
<span class="v-num v-12">12&nbsp;</span><span class="v LV25_12" data-id="LV25_12">Că acesta e jubileu; sfânt să fie pentru voi; roadele de pe ogor să le mâncaţi.</span>
<span class="v-num v-13">13&nbsp;</span><span class="v LV25_13" data-id="LV25_13">În anul jubileu să se întoarcă fiecare la moşia sa.</span>
<span class="v-num v-14">14&nbsp;</span><span class="v LV25_14" data-id="LV25_14">De vei vinde ceva aproapelui tău sau de vei cumpăra ceva de la aproapele tău, să nu înşele nimeni pe aproapele său.</span>
<span class="v-num v-15">15&nbsp;</span><span class="v LV25_15" data-id="LV25_15">După numărul anilor trecuţi de la cel din urmă jubileu să cumperi de la aproapele tău, şi după numărul anilor de cules să-ţi vândă el.</span>
<span class="v-num v-16">16&nbsp;</span><span class="v LV25_16" data-id="LV25_16">Dacă au rămas ani mai mulţi până la jubileu, sporeşte preţul, iar dacă au rămas puţini ani, micşorează preţul, căci un anumit număr de secerişuri îţi vinde el.</span>
<span class="v-num v-17">17&nbsp;</span><span class="v LV25_17" data-id="LV25_17">Să nu înşele nimeni pe aproapele său; teme-te de Domnul Dumnezeul tău; Eu sunt Domnul Dumnezeul vostru.</span>
<span class="v-num v-18">18&nbsp;</span><span class="v LV25_18" data-id="LV25_18">Faceţi poruncile Mele şi toate hotărârile Mele; faceţi şi păziţi toate acestea şi veţi locui liniştiţi pe pământ.</span>
<span class="v-num v-19">19&nbsp;</span><span class="v LV25_19" data-id="LV25_19">Pământul îşi va da rodul său, veţi mânca până la saţ şi veţi trăi liniştiţi pe el.</span>
<span class="v-num v-20">20&nbsp;</span><span class="v LV25_20" data-id="LV25_20">Iar de veţi zice: Dar ce să mâncăm în anul al şaptelea, când nici nu vom semăna, nici nu vom aduna roadele noastre?</span>
<span class="v-num v-21">21&nbsp;</span><span class="v LV25_21" data-id="LV25_21">Vă voi trimite binecuvântarea Mea în anul al şaselea şi va aduce roadele sale pentru trei ani.</span>
<span class="v-num v-22">22&nbsp;</span><span class="v LV25_22" data-id="LV25_22">Şi veţi semăna în anul al optulea, dar de mâncat veţi mânca roadele cele vechi până la al nouălea an: până se vor coace roadele anului al optulea veţi mânca din cele vechi din anii trecuţi.</span>
<span class="v-num v-23">23&nbsp;</span><span class="v LV25_23" data-id="LV25_23">Pământul să nu-l vindeţi de veci, că pământul este al Meu; iar voi sunteţi străini şi venetici înaintea Mea.</span>
<span class="v-num v-24">24&nbsp;</span><span class="v LV25_24" data-id="LV25_24">În toate părţile stăpânirii voastre să îngăduiţi răscumpărarea pământului.</span>
<span class="v-num v-25">25&nbsp;</span><span class="v LV25_25" data-id="LV25_25">Dacă fratele tău, care e cu tine, va sărăci şi va vinde din moştenirea sa, să vină ruda sa de aproape şi să cumpere ceea ce vinde fratele său.</span>
<span class="v-num v-26">26&nbsp;</span><span class="v LV25_26" data-id="LV25_26">Dacă însă nu va avea cineva rudenie, ci îi va da lui mâna şi va găsi cât îi trebuie pentru răscumpărare,</span>
<span class="v-num v-27">27&nbsp;</span><span class="v LV25_27" data-id="LV25_27">Atunci să numere anii vânzării sale, şi ce trece să întoarcă aceluia, căruia i-a vândut, şi se va întoarce la moşia sa.</span>
<span class="v-num v-28">28&nbsp;</span><span class="v LV25_28" data-id="LV25_28">Iar dacă nu va găsi mâna lui cit îi trebuie să întoarcă aceluia, atunci pământul vândut de el va rămâne în mâinile cumpărătorului până la anul jubileu, şi în anul jubileu cumpărătorul va ieşi şi vânzătorul va intra în stăpânirea sa.</span>
<span class="v-num v-29">29&nbsp;</span><span class="v LV25_29" data-id="LV25_29">De va vinde cineva casă de locuit în oraş îngrădit cu zid, poate s-o răscumpere până într-un an de la vânzarea ei: timp de un an poate s-o răscumpere.</span>
<span class="v-num v-30">30&nbsp;</span><span class="v LV25_30" data-id="LV25_30">Iar de nu se va răscumpăra până la împlinirea unui an întreg, casa cea din oraş îngrădit cu zid va rămâne pentru totdeauna aceluia care a cumpărat-o şi urmaşilor lui, şi în anul jubileu nu va trece de la el.</span>
<span class="v-num v-31">31&nbsp;</span><span class="v LV25_31" data-id="LV25_31">Iar casele din sate, care n-au împrejur zid, să se socotească deopotrivă cu pământul: ele se pot răscumpăra oricând şi în anul jubileu trec la fostul lor stăpân.</span>
<span class="v-num v-32">32&nbsp;</span><span class="v LV25_32" data-id="LV25_32">Cât pentru oraşele leviţilor şi casele din oraşele stăpânirii lor, leviţii le vor putea răscumpăra de-a pururi.</span>
<span class="v-num v-33">33&nbsp;</span><span class="v LV25_33" data-id="LV25_33">Iar dacă cineva din leviţi nu va face răscumpărarea, atunci casa vândută din oraşele stăpânirii lor se întoarce în anul jubileu, căci casele din oraşele leviţilor sunt stăpânirea lor între fiii lui Israel.</span>
<span class="v-num v-34">34&nbsp;</span><span class="v LV25_34" data-id="LV25_34">Nici ogoarele dimprejurul oraşelor lor nu se pot vinde, pentru că acestea sunt moştenirea lor veşnică.</span>
<span class="v-num v-35">35&nbsp;</span><span class="v LV25_35" data-id="LV25_35">Dacă fratele tău va sărăci şi va ajunge la strâmtorare înaintea ta, ajută-l, fie străin, fie băştinaş, ca să trăiască cu tine.</span>
<span class="v-num v-36">36&nbsp;</span><span class="v LV25_36" data-id="LV25_36">Să nu iei de la el dobândă şi spor, ci să te temi de Dumnezeul tău, ca să trăiască fratele tău cu tine. Eu sunt Domnul.</span>
<span class="v-num v-37">37&nbsp;</span><span class="v LV25_37" data-id="LV25_37">Argintul tău să nu ţi-l dai lui cu camătă şi pâinea ta să nu i-o dai ca s-o iei cu spor.</span>
<span class="v-num v-38">38&nbsp;</span><span class="v LV25_38" data-id="LV25_38">Eu sunt Domnul Dumnezeul vostru, Cel ce v-am scos din pământul Egiptului, ca să vă dau pământul Canaanului şi ca să fiu Dumnezeul vostru.</span>
<span class="v-num v-39">39&nbsp;</span><span class="v LV25_39" data-id="LV25_39">Când îi va sărăci fratele şi-i se va vinde ţie, să nu-l pui la muncă de rob,</span>
<span class="v-num v-40">40&nbsp;</span><span class="v LV25_40" data-id="LV25_40">Ci să fie el la tine ca simbriaş sau străin, şi să-ţi lucreze până la anul jubileu;</span>
<span class="v-num v-41">41&nbsp;</span><span class="v LV25_41" data-id="LV25_41">Iar atunci să se ducă de la tine, şi el şi copiii lui împreună cu el, să se întoarcă în neamul său şi să intre iarăşi în stăpânirea părinţilor săi.</span>
<span class="v-num v-42">42&nbsp;</span><span class="v LV25_42" data-id="LV25_42">Pentru că ei sunt robii Mei, pe care Eu i-am scos din pământul Egiptului;</span>
<span class="v-num v-43">43&nbsp;</span><span class="v LV25_43" data-id="LV25_43">Să nu-i vinzi, cum se vând robii, să nu-i stăpâneşti cu cruzime şi să te temi de Dumnezeul tău.</span>
<span class="v-num v-44">44&nbsp;</span><span class="v LV25_44" data-id="LV25_44">Iar ca să-ti ai robul tău şi roaba ta, să-ti cumperi rob şi roabă de la neamurile dimprejurul vostru.</span>
<span class="v-num v-45">45&nbsp;</span><span class="v LV25_45" data-id="LV25_45">Puteţi să vă cumpăraţi şi din copiii străinilor, care s-au aşezat la voi, şi din neamul lor, care este la voi şi care s-a născut în pământul vostru; pot să fie averea voastră.</span>
<span class="v-num v-46">46&nbsp;</span><span class="v LV25_46" data-id="LV25_46">Puteţi să-i daţi moştenire fiilor voştri după voi, ca orice avere, veşnic să-i stăpâniţi, ca pe robi. Iar asupra fraţilor voştri din fiii lui Israel şi unul asupra altuia, să nu domniţi cu cruzime.</span>
<span class="v-num v-47">47&nbsp;</span><span class="v LV25_47" data-id="LV25_47">Dacă străinul sau veneticul tău s-a îmbogăţit pe lângă tine, iar fratele tău a sărăcit lângă tine şi s-a vândut veneticului, care s-a aşezat la tine, sau unui urmaş din neamul veneticului,</span>
<span class="v-num v-48">48&nbsp;</span><span class="v LV25_48" data-id="LV25_48">Atunci, după vânzare, se va putea răscumpăra; careva din fraţii lui va putea să-l răscumpere:</span>
<span class="v-num v-49">49&nbsp;</span><span class="v LV25_49" data-id="LV25_49">Sau unchiul lui, sau fiul unchiului va putea să-l răscumpere, sau careva din neamul lui, din seminţia lui să-l răscumpere; sau de va avea îndestulare, să se răscumpere singur.</span>
<span class="v-num v-50">50&nbsp;</span><span class="v LV25_50" data-id="LV25_50">Şi acela să se răfuiască cu cel ce l-a cumpărat, de la anul când s-a vândut el până la anul jubileu, şi argintul pentru care s-a vândut să i-l întoarcă după numărul anilor; socotindu-i ca slujiţi de un simbriaş vremelnic la el.</span>
<span class="v-num v-51">51&nbsp;</span><span class="v LV25_51" data-id="LV25_51">Şi dacă rămân încă mulţi ani, el va plăti răscumpărarea potrivit anilor acestora, după preţul cu care a fost cumpărat.</span>
<span class="v-num v-52">52&nbsp;</span><span class="v LV25_52" data-id="LV25_52">Iar dacă rămân puţini ani până la anul jubileu, să-i numere şi să plătească, pentru răscumpărarea sa, după numărul anilor.</span>
<span class="v-num v-53">53&nbsp;</span><span class="v LV25_53" data-id="LV25_53">El să fie la dânsul cu anul, ca simbriaşul, şi acela să nu-l stăpânească cu asprime înaintea ochilor tăi.</span>
<span class="v-num v-54">54&nbsp;</span><span class="v LV25_54" data-id="LV25_54">Iar dacă el nu se va răscumpăra în chipul acesta, atunci în anul jubileu va ieşi el însuşi, şi împreună cu el, şi copiii lui,</span>
<span class="v-num v-55">55&nbsp;</span><span class="v LV25_55" data-id="LV25_55">Pentru că fiii lui Israel sunt robii Mei; robii Mei sunt ei, că Eu i-am scos din pământul Egiptului. Eu sunt Domnul Dumnezeul vostru.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="LV24.html">&lt;</a>
<a class="home" href="index.html">=</a>
<a class="next" href="LV26.html">&gt;</a>
</div></div>
</body>
</html>