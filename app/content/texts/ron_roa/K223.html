<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 23 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="K2.html">CARTEA A PATRA A REGILOR 23</a><a class="prev" href="K222.html">&lt;</a>
<a class="home" href="index.html">=</a>
<a class="next" href="K224.html">&gt;</a>
</div></div>
<div class="section chapter K2 K223 ron_roa ron " dir="ltr" lang="ro" data-id="K223" data-nextid="K224" data-previd="K222">
<div class="c">23</div>
<div class="p">
<span class="v-num v-1">1&nbsp;</span><span class="v K223_1" data-id="K223_1">Atunci regele a trimis şi i-a adunat la el pe toţi bătrânii din Iuda şi din Ierusalim.</span>
<span class="v-num v-2">2&nbsp;</span><span class="v K223_2" data-id="K223_2">Şi s'a suit regele în templul Domnului, şi'mpreună cu el fiecare om din Iuda şi toţi locuitorii Ierusalimului şi preoţii şi profeţii şi'ntregul popor, de la mic la mare; şi'n auzul lor a citit toate cuvintele din Cartea legii, cea care fusese găsită în templul Domnului.</span>
<span class="v-num v-3">3&nbsp;</span><span class="v K223_3" data-id="K223_3">Şi a şezut regele pe scaunul de judecată şi a făcut legământ în faţa Domnului că vor umbla după Domnul şi cu toată inima şi cu tot sufletul Îi vor păzi poruncile şi mărturiile şi rânduielile şi vor plini cuvintele acestui legământ - cele ce sunt scrise în Cartea aceasta. Şi tot poporul a stat întru legământ.</span>
<span class="v-num v-4">4&nbsp;</span><span class="v K223_4" data-id="K223_4">Regele i-a poruncit lui Hilchia, marele preot, ca şi preoţilor de rândul al doilea şi celor ce păzeau uşa, să scoată din templul Domnului toate obiectele ce fuseseră făcute pentru Baal şi pentru tufiş şi pentru toată "oştirea cerului", şi le-au ars în afara Ierusalimului, în valea Cedrilor, iar cenuşa au dus-o la Betel.</span>
<span class="v-num v-5">5&nbsp;</span><span class="v K223_5" data-id="K223_5">Şi a isprăvit cu preoţii idolatri - pe care regii lui Iuda îi puseseră să ardă tămâie pe înălţimi şi în cetăţile lui Iuda şi împrejurul Ierusalimului; de asemenea, cu cei care-i ardeau tămâie lui Baal şi soarelui şi lunii şi stelelor şi la toată "oştirea cerului".</span>
<span class="v-num v-6">6&nbsp;</span><span class="v K223_6" data-id="K223_6">Tufişul din templul Domnului l-a scos afară din Ierusalim, la pârâul Cedrilor, şi l-a ars şi l-a prefăcut în cenuşă, iar cenuşa a aruncat-o pe groapa de obşte a oamenilor de rând .</span>
<span class="v-num v-7">7&nbsp;</span><span class="v K223_7" data-id="K223_7">Şi a dărâmat casa sodomiţilor ce se afla în templul Domnului , unde femeile ţeseau perdele pentru tufiş.</span>
<span class="v-num v-8">8&nbsp;</span><span class="v K223_8" data-id="K223_8">Şi i-a adus pe toţi preoţii din cetăţile lui Iuda şi a spurcat înălţimile unde ei, preoţii, arseseră tămâie, de la Gheba până la Beer-Şeba; şi a stricat şi casa porţilor , care se afla lângă uşa porţii lui Iosua, mai-marele cetăţii, adică pe partea stângă de cum intra omul pe poarta cetăţii.</span>
<span class="v-num v-9">9&nbsp;</span><span class="v K223_9" data-id="K223_9">Preoţii înălţimilor însă nu se suiau la jertfelnicul Domnului în Ierusalim, ci doar mâncau azimă în mijlocul fraţilor lor.</span>
<span class="v-num v-10">10&nbsp;</span><span class="v K223_10" data-id="K223_10">Şi a spurcat Tofetul din valea fiului lui Hinom, pentru ca nimeni să nu-şi mai treacă fiul sau fiica prin foc, [ca jertfă] lui Moloh.</span>
<span class="v-num v-11">11&nbsp;</span><span class="v K223_11" data-id="K223_11">Şi a isprăvit cu caii pe care regii lui Iuda îi aşezaseră în cinstea soarelui la intrarea templului Domnului, aproape de cămara eunucului Netan-Melec, cea din Parvarim, iar carul soarelui l-a ars.</span>
<span class="v-num v-12">12&nbsp;</span><span class="v K223_12" data-id="K223_12">Iar jertfelnicele de pe acoperişul foişorului lui Ahaz, pe care le făcuseră regii lui Iuda, precum şi jertfelnicele pe care le făcuse Manase în amândouă curţile templului Domnului, le-a dărâmat regele şi le-a dus de acolo, aruncându-le molozul în pârâul Cedrilor.</span>
<span class="v-num v-13">13&nbsp;</span><span class="v K223_13" data-id="K223_13">Regele a spurcat şi casa din faţa Ierusalimului, în dreapta Muntelui Măslinilor, pe care Solomon, regele lui Israel, i-o zidise Astartei, idolul Sidonienilor, şi lui Chemoş, idolul Moabului, şi lui Milcom, idolul Amoniţilor;</span>
<span class="v-num v-14">14&nbsp;</span><span class="v K223_14" data-id="K223_14">a sfărâmat stâlpii [idoleşti] şi a nimicit tufişurile, iar locul lor l-a umplut cu oase omeneşti.</span>
<span class="v-num v-15">15&nbsp;</span><span class="v K223_15" data-id="K223_15">De asemenea, altarul cel înalt din Betel, făcut de Ieroboam, fiul lui Nabat - cel care-l făcuse pe Israel să păcătuiască -, altarul cel înalt l-a dărâmat, i-a sfărâmat pietrele făcându-le praf, iar tufişul l-a ars.</span>
<span class="v-num v-16">16&nbsp;</span><span class="v K223_16" data-id="K223_16">Şi, întorcându-se Iosia, a văzut mormintele ce se aflau acolo, în cetate; şi a trimis de au luat oasele din morminte şi le-a ars pe altar şi l-a spurcat, după cuvântul pe care Domnul îl grăise prin omul lui Dumnezeu la vremea când Ieroboam şedea lângă altar, la sărbătoare; apoi, întorcându-se, şi-a ridicat ochii la mormântul omului lui Dumnezeu care prevestise aceste lucruri</span>
<span class="v-num v-17">17&nbsp;</span><span class="v K223_17" data-id="K223_17">şi a zis: "Ce e movila aceea de acolo pe care-o văd?" Iar oamenii cetăţii i-au spus: "Aici e omul lui Dumnezeu care a venit din Iuda şi a prevestit ceea ce tu faci cu altarul din Betel".</span>
<span class="v-num v-18">18&nbsp;</span><span class="v K223_18" data-id="K223_18">Iar el a zis: "Lăsaţi-l! Nimeni să nu se atingă de oasele lui!" Aşa că osemintele lui au fost cruţate, împreună cu osemintele profetului care venise din Samaria.</span>
<span class="v-num v-19">19&nbsp;</span><span class="v K223_19" data-id="K223_19">Mai mult, Iosia a dărâmat şi toate capiştile înălţimilor din cetăţile Samariei, pe care regii lui Israel le făcuseră ca să-L mânie pe Domnul, şi a făcut cu ele ceea ce făcuse în Betel.</span>
<span class="v-num v-20">20&nbsp;</span><span class="v K223_20" data-id="K223_20">Şi i-a înjunghiat acolo, pe altare, pe toţi preoţii înălţimilor şi a ars pe ele oase omeneşti şi s'a întors la Ierusalim.</span>
<span class="v-num v-21">21&nbsp;</span><span class="v K223_21" data-id="K223_21">După aceea, regele i-a poruncit întregului popor, zicând: "Sărbătoriţi Paştile Domnului, Dumnezeului vostru, aşa cum este scris în Cartea acestui legământ!"</span>
<span class="v-num v-22">22&nbsp;</span><span class="v K223_22" data-id="K223_22">Căci un Paşte ca acesta nu mai fusese sărbătorit din vremea judecătorilor care-l judecau pe Israel, şi nici cât au domnit regii lui Israel şi regii lui Iuda;</span>
<span class="v-num v-23">23&nbsp;</span><span class="v K223_23" data-id="K223_23">dar în cel de al optsprezecelea an al domniei lui Iosia, Paştile a fost sărbătorit în Ierusalim.</span>
<span class="v-num v-24">24&nbsp;</span><span class="v K223_24" data-id="K223_24">Mai mult, Iosia i-a alungat pe cei ce cheamă morţii, şi vrăjitoarele şi terafimii şi idolii şi toate urâciunile ce-şi făcuseră sălaş în ţara lui Iuda şi în Ierusalim, pentru ca astfel să se plinească cuvintele Legii, cele scrise în Cartea pe care preotul Hilchia o aflase în templul Domnului.</span>
<span class="v-num v-25">25&nbsp;</span><span class="v K223_25" data-id="K223_25">Asemenea lui n'a mai fost nici un rege de dinainte de el, care să se fi întors către Domnul cu toată inima sa şi cu tot sufletul său şi cu toată tăria sa pe potriva întregii legi a lui Moise, şi nici după el nu s'a ridicat un altul care să-i semene.</span>
<span class="v-num v-26">26&nbsp;</span><span class="v K223_26" data-id="K223_26">Cu toate acestea, Domnul nu S'a întors de la aprinderea mâniei Sale celei mari pe care o îndreptase asupra lui Iuda din pricina tuturor întărâtărilor cu care-L întărâtase Manase.</span>
<span class="v-num v-27">27&nbsp;</span><span class="v K223_27" data-id="K223_27">Şi a zis Domnul: "Şi pe Iuda îl voi lepăda de la faţa Mea, aşa cum l-am lepădat pe Israel; şi voi lepăda această cetate pe care Eu am ales-o, Ierusalimul, şi templul despre care am zis: "Acolo va fi numele Meu"".</span>
<span class="v-num v-28">28&nbsp;</span><span class="v K223_28" data-id="K223_28">Cât despre celelalte întâmplări ale lui Iosia, despre toate faptele lui, nu sunt ele oare scrise în Cartea Faptelor din Vremea Regilor lui Iuda?</span>
<span class="v-num v-29">29&nbsp;</span><span class="v K223_29" data-id="K223_29">În zilele lui s'a ridicat Faraonul Neco, regele Egiptului, împotriva regelui Asirienilor, la râul Eufratului. Iosia i-a ieşit în întâmpinare, iar Neco, când l-a văzut, l-a ucis la Meghiddo.</span>
<span class="v-num v-30">30&nbsp;</span><span class="v K223_30" data-id="K223_30">Iar servii săi l-au ridicat, mort, din Meghiddo şi l-au adus în Ierusalim şi l-au îngropat în mormântul său, în cetatea lui David. Iar poporul ţării l-a luat pe Ioahaz, fiul lui Iosia, şi l-au uns şi l-au făcut rege în locul tatălui său.</span>
<span class="v-num v-31">31&nbsp;</span><span class="v K223_31" data-id="K223_31">Ioahaz avea douăzeci şi trei de ani când a început să domnească; şi a domnit în Ierusalim vreme de trei luni. Pe mama sa o chema Hamutal, şi era fiica lui Ieremia din Libna.</span>
<span class="v-num v-32">32&nbsp;</span><span class="v K223_32" data-id="K223_32">El a făcut ceea ce e rău în ochii Domnului, pe potriva a tot ceea ce făcuseră părinţii lui.</span>
<span class="v-num v-33">33&nbsp;</span><span class="v K223_33" data-id="K223_33">Faraonul Neco l-a mutat în Ribla, în ţinutul Hamat, ca să nu mai domnească în Ierusalim , şi a pus pe ţară un bir de o sută de talanţi de argint şi o sută de talanţi de aur.</span>
<span class="v-num v-34">34&nbsp;</span><span class="v K223_34" data-id="K223_34">Apoi Faraonul Neco l-a pus rege peste ei pe Eliachim, fiul lui Iosia, regele lui Iuda, în locul lui Iosia, tatăl său, dar i-a schimbat numele în Ioiachim; pe Ioahaz l-a luat şi l-a dus în Egipt, unde a murit.</span>
<span class="v-num v-35">35&nbsp;</span><span class="v K223_35" data-id="K223_35">Ioiachim i-a dat lui Faraon aurul şi argintul, însă a pus o dare pe pământ, ca să poată da argintul poruncit de Faraon; fiecare a dat după preţul rânduit de el, şi aşa a strâns el argintul şi aurul de la poporul ţării, ca să i-l dea Faraonului Neco.</span>
<span class="v-num v-36">36&nbsp;</span><span class="v K223_36" data-id="K223_36">Ioiachim avea douăzeci şi cinci de ani când a început să domnească; şi a domnit în Ierusalim vreme de unsprezece ani. Pe mama sa o chema Zebuda, şi era fiica lui Pedaia, din Ruma.</span>
<span class="v-num v-37">37&nbsp;</span><span class="v K223_37" data-id="K223_37">El a făcut ceea ce e rău în ochii Domnului, aşa cum făcuseră şi părinţii lui.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K222.html">&lt;</a>
<a class="home" href="index.html">=</a>
<a class="next" href="K224.html">&gt;</a>
</div></div>
</body>
</html>