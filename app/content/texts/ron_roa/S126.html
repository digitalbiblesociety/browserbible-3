<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ÎNTÂI A REGILOR 26 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="S1.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="S1.html">CARTEA ÎNTÂI A REGILOR 26</a><a class="prev" href="S125.html">&lt;</a>
<a class="home" href="index.html">=</a>
<a class="next" href="S127.html">&gt;</a>
</div></div>
<div class="section chapter S1 S126 ron_roa ron " dir="ltr" lang="ron" data-id="S126" data-nextid="S127" data-previd="S125">
<div class="c">26</div>
<div class="p">
<span class="v-num v-1">1&nbsp;</span><span class="v S126_1" data-id="S126_1">Zifiţii din ţinutul nisipos au ieşit la Saul, pe deal, şi i-au zis: "Iată, David se ascunde la noi pe muntele Hachila, faţă'n faţă cu Ieşimonul".</span>
<span class="v-num v-2">2&nbsp;</span><span class="v S126_2" data-id="S126_2">Atunci Saul s'a ridicat şi s'a dus în pustia Zif, luând cu el trei mii de bărbaţi aleşi din Israel, care să-l caute pe David în pustia Zif .</span>
<span class="v-num v-3">3&nbsp;</span><span class="v S126_3" data-id="S126_3">Saul şi-a pus tabăra pe muntele Hachila, care se află în faţa Ieşimonului, lângă drum, în timp ce David locuia în pustie. Iar David a văzut că Saul venise după el în pustie.</span>
<span class="v-num v-4">4&nbsp;</span><span class="v S126_4" data-id="S126_4">Atunci David a trimis iscoade şi a aflat că, într'adevăr, Saul venise pregătit din Cheila.</span>
<span class="v-num v-5">5&nbsp;</span><span class="v S126_5" data-id="S126_5">David s'a ridicat cu mare fereală şi s'a dus la locul unde dormea Saul. Acolo se afla Abner, fiul lui Ner, căpetenia oştirii sale. Saul dormea în vatra taberei , iar poporul îşi aşternea tabăra împrejurul său.</span>
<span class="v-num v-6">6&nbsp;</span><span class="v S126_6" data-id="S126_6">Şi David, răspunzând, a vorbit cu Ahimelec Heteul şi cu Abişai, fiul lui Ţeruia, fratele lui Ioab, şi a zis: "Cine va intra cu mine la Saul în tabără?" A răspuns Abişai: "Eu voi intra cu tine".</span>
<span class="v-num v-7">7&nbsp;</span><span class="v S126_7" data-id="S126_7">Aşa că David şi Abişai s'au strecurat noaptea în tabără; şi, iată, Saul dormea adânc în vatra taberei; suliţa îi era înfiptă în pământ, aproape de cap; iar Abner şi oamenii săi dormeau împrejuru-i.</span>
<span class="v-num v-8">8&nbsp;</span><span class="v S126_8" data-id="S126_8">Atunci Abişai a zis către David: "Domnul ţi l-a dat astăzi în mână pe vrăjmaşul tău; acum, eu îl voi pironi cu suliţa'n pământ dintr'o singură lovitură, fără să mai trebuiască a doua".</span>
<span class="v-num v-9">9&nbsp;</span><span class="v S126_9" data-id="S126_9">Dar David a zis către Abişai: "Să nu-l omori!; căci cine oare îşi va ridica mâna asupra unsului Domnului şi va rămâne nevinovat?"</span>
<span class="v-num v-10">10&nbsp;</span><span class="v S126_10" data-id="S126_10">Şi a adăugat David: "Viu este Domnul!: dacă Domnul nu-l loveşte , ziua morţii lui tot va veni, sau va merge la război şi va pieri.</span>
<span class="v-num v-11">11&nbsp;</span><span class="v S126_11" data-id="S126_11">Pe mine însă să mă ferească Domnul să ridic eu mâna asupra unsului Domnului. Şi acum, ia-i suliţa de lângă cap şi urciorul cu apă şi să ne întoarcem".</span>
<span class="v-num v-12">12&nbsp;</span><span class="v S126_12" data-id="S126_12">David i-a luat de la cap suliţa şi urciorul cu apă şi au plecat amândoi. Şi nimeni nu i-a văzut şi nu i-a cunoscut şi nimeni nu s'a trezit; toţi dormeau, căci somn greu căzuse peste ei de la Domnul.</span>
<span class="v-num v-13">13&nbsp;</span><span class="v S126_13" data-id="S126_13">Aşa că David a trecut în partea cealaltă şi s'a oprit departe, pe vârful muntelui; o bună depărtare era între ei.</span>
<span class="v-num v-14">14&nbsp;</span><span class="v S126_14" data-id="S126_14">Atunci David a strigat către popor şi i-a zis lui Abner, zicând: "Oare nu-mi vei răspunde, Abner?" Iar Abner i-a răspuns, zicând: "Cine eşti tu, care mă strigi?"</span>
<span class="v-num v-15">15&nbsp;</span><span class="v S126_15" data-id="S126_15">A zis David către Abner: "Oare tu nu eşti bărbat? Şi cine este ca tine în Israel? De ce atunci nu-l păzeşti pe domnul tău, pe rege? Că unul din popor a intrat să-l omoare pe domnul tău, pe rege.</span>
<span class="v-num v-16">16&nbsp;</span><span class="v S126_16" data-id="S126_16">Ce-aţi făcut voi, nu-i lucru bun. Pe Dumnezeu cel viu, că sunteţi vrednici de moarte, voi, cei ce-l păziţi pe rege, domnul vostru, unsul Domnului. Şi acum, ia vezi: suliţa regelui şi urciorul cu apă de la capul său, unde sunt?"</span>
<span class="v-num v-17">17&nbsp;</span><span class="v S126_17" data-id="S126_17">Atunci Saul a cunoscut glasul lui David şi a zis: "Glasul tău este acesta, fiule David?" Iar David a zis: "Robul tău, o, domnul meu, o, rege!"</span>
<span class="v-num v-18">18&nbsp;</span><span class="v S126_18" data-id="S126_18">Şi a zis: "De ce-l prigoneşte domnul meu pe robul său? ce-am greşit? şi ce nedreptate s'a aflat în mine?</span>
<span class="v-num v-19">19&nbsp;</span><span class="v S126_19" data-id="S126_19">Şi acum, să asculte domnul meu, regele, cuvântul robului său: Dacă Dumnezeu te stârneşte împotriva mea, primită să-ţi fie jertfa; dar dacă fiii oamenilor [au făcut-o], blestemaţi fie ei în faţa Domnului, căci ei m'au izgonit astăzi, aşa ca eu să nu rămân în moştenirea Domnului , zicând: - Du-te şi slujeşte la dumnezei străini!</span>
<span class="v-num v-20">20&nbsp;</span><span class="v S126_20" data-id="S126_20">Şi acum, să nu se verse sângele meu pe pământ în faţa Domnului, că a ieşit regele lui Israel să-mi caute viaţa, aşa cum ar face-o un corb de noapte prin munţi".</span>
<span class="v-num v-21">21&nbsp;</span><span class="v S126_21" data-id="S126_21">Atunci Saul a zis: "Am păcătuit! Întoarce-te, fiule David, că nu-ţi voi face nici un rău, de vreme ce viaţa mea are astăzi atâta preţ în ochii tăi! M'am purtat ca un nebun şi fără de margini am greşit!"</span>
<span class="v-num v-22">22&nbsp;</span><span class="v S126_22" data-id="S126_22">Iar David a răspuns: "Iată, suliţa regelui!; să vină una din slugi şi s'o ia!</span>
<span class="v-num v-23">23&nbsp;</span><span class="v S126_23" data-id="S126_23">Şi Domnul să-i răsplătească fiecăruia după dreptatea lui şi după credinţa lui! Căci Domnul te-a dat astăzi în mâinile mele, dar eu n'am vrut să-mi ridic mâna asupra unsului Domnului.</span>
<span class="v-num v-24">24&nbsp;</span><span class="v S126_24" data-id="S126_24">Şi, iată, aşa cum viaţa ta s'a preamărit astăzi în ochii mei, aşa să se preamărească sufletul meu înaintea Domnului; El să mă ocrotească şi să mă scoată din tot necazul!"</span>
<span class="v-num v-25">25&nbsp;</span><span class="v S126_25" data-id="S126_25">Iar Saul a zis către David: "Fii binecuvântat, fiule!; tu, cel negreşit în fapte mari şi negreşit biruitor". Apoi David s'a dus în drumul său, iar Saul s'a întors la casa lui.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="S125.html">&lt;</a>
<a class="home" href="index.html">=</a>
<a class="next" href="S127.html">&gt;</a>
</div></div>
</body>
</html>