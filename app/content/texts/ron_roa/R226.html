<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA PARALIPOMENA 26 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="R2.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="R2.html">CARTEA A DOUA PARALIPOMENA 26</a><a class="prev" href="R225.html">&lt;</a>
<a class="home" href="index.html">=</a>
<a class="next" href="R227.html">&gt;</a>
</div></div>
<div class="section chapter R2 R226 ron_roa ron " dir="ltr" lang="ro" data-id="R226" data-nextid="R227" data-previd="R225">
<div class="c">26</div>
<div class="p">
<span class="v-num v-1">1&nbsp;</span><span class="v R226_1" data-id="R226_1">Atunci tot poporul ţării l-a luat pe Ozia, care avea vârsta de şaisprezece ani, şi l-a făcut rege în locul tatălui său.</span>
<span class="v-num v-2">2&nbsp;</span><span class="v R226_2" data-id="R226_2">El a rezidit Elatul şi l-a readus în Iuda, după ce regele adormise cu părinţii săi.</span>
<span class="v-num v-3">3&nbsp;</span><span class="v R226_3" data-id="R226_3">Ozia avea şaisprezece ani când a început să domnească; şi a domnit în Ierusalim vreme de cincizeci şi doi de ani. Pe mama sa o chema Iecolia şi era din Ierusalim.</span>
<span class="v-num v-4">4&nbsp;</span><span class="v R226_4" data-id="R226_4">El a făcut ceea ce e drept în ochii Domnului, aşa cum făcuse şi Amasia, tatăl său.</span>
<span class="v-num v-5">5&nbsp;</span><span class="v R226_5" data-id="R226_5">El L-a căutat pe Domnul în zilele lui Zaharia, care îl învăţa frica de Domnul; şi cât timp L-a căutat pe Domnul, Domnul l-a ajutat să-i meargă bine.</span>
<span class="v-num v-6">6&nbsp;</span><span class="v R226_6" data-id="R226_6">Şi a ieşit şi s'a războit împotriva Filistenilor şi a dărâmat zidurile Gatului şi zidurile Iabnei şi zidurile Aşdodului; şi a zidit cetăţi în ţinutul Aşdodului şi printre Filisteni.</span>
<span class="v-num v-7">7&nbsp;</span><span class="v R226_7" data-id="R226_7">Domnul l-a întărit împotriva Filistenilor şi împotriva Arabilor - care locuiesc în stâncării - şi împotriva Meuniţilor.</span>
<span class="v-num v-8">8&nbsp;</span><span class="v R226_8" data-id="R226_8">Chiar şi Amoniţii îi dădeau daruri lui Ozia, încât i s'a dus vestea până în hotarele Egiptului, căci devenise foarte puternic.</span>
<span class="v-num v-9">9&nbsp;</span><span class="v R226_9" data-id="R226_9">Şi în Ierusalim a zidit Ozia turnuri, la poarta din colţ şi la poarta din vale şi la colţurile zidurilor; şi le-a întărit.</span>
<span class="v-num v-10">10&nbsp;</span><span class="v R226_10" data-id="R226_10">Şi a zidit turnuri în pustie şi a săpat numeroase fântâni, că avea vite multe în ţara de jos şi în câmpie, precum şi lucrători de vie în munţi şi în Carmel, fiindcă era gospodar.</span>
<span class="v-num v-11">11&nbsp;</span><span class="v R226_11" data-id="R226_11">A avut Ozia şi o oaste care mergea la război; cu rânduială ieşea la luptă şi cu rânduială se întorcea la numărătoare; socoteala ei o ţineau scriitorul Ieiel şi judecătorul Maasia, care se aflau sub conducerea lui Hanania, locţiitorul regelui.</span>
<span class="v-num v-12">12&nbsp;</span><span class="v R226_12" data-id="R226_12">Numărul total al capilor de familie - al vitejilor războinici - era de două mii şase sute;</span>
<span class="v-num v-13">13&nbsp;</span><span class="v R226_13" data-id="R226_13">sub conducerea lor era o oaste de trei sute şapte mii cinci sute de ostaşi care puteau merge la război să-l ajute pe rege împotriva duşmanilor.</span>
<span class="v-num v-14">14&nbsp;</span><span class="v R226_14" data-id="R226_14">Şi pentru toată oastea a făcut Ozia scuturi, suliţe, coifuri şi platoşe, arcuri şi praştii pentru pietre.</span>
<span class="v-num v-15">15&nbsp;</span><span class="v R226_15" data-id="R226_15">În Ierusalim a făcut maşini născocite de un om foarte isteţ, ca să fie aşezate pe turnuri şi pe colţuri şi să arunce lănci şi bolovani de piatră; de pregătirea lor s'a dus vestea până departe, căci el s'a ajutat cu ele de minune, până ce a devenit puternic.</span>
<span class="v-num v-16">16&nbsp;</span><span class="v R226_16" data-id="R226_16">Şi dacă a devenit puternic, inima i s'a semeţit, spre pierzania lui: a păcătuit împotriva Domnului, Dumnezeului său, intrând în templul Domnului ca să ardă tămâie pe altarul tămâierilor.</span>
<span class="v-num v-17">17&nbsp;</span><span class="v R226_17" data-id="R226_17">Dar în urma lui a intrat şi preotul Azaria şi, împreună cu acesta, preoţii Domnului, optzeci de oameni vânjoşi,</span>
<span class="v-num v-18">18&nbsp;</span><span class="v R226_18" data-id="R226_18">care i s'au împotrivit regelui Ozia şi i-au zis: "Nu ţie ţi se cuvine să-I arzi tămâie Domnului, o, Ozia, ci preoţilor, fiii lui Aaron, cei anume sfinţiţi să tămâieze. Ieşi din locaşul cel sfânt, căci te-ai îndepărtat de Domnul; lucrul acesta nu-ţi va fi spre cinste din partea Domnului Dumnezeu".</span>
<span class="v-num v-19">19&nbsp;</span><span class="v R226_19" data-id="R226_19">Atunci Ozia s'a aprins de mânie, în timp ce în mână avea cădelniţa cu care să tămâieze în templu; şi'n clipa când el s'a mâniat pe preoţi, pe fruntea lui s'a ivit lepra, în faţa preoţilor din templul Domnului, lângă altarul tămâierii.</span>
<span class="v-num v-20">20&nbsp;</span><span class="v R226_20" data-id="R226_20">Iar Azaria, marele preot, s'a întors spre el, precum şi preoţii: şi, iată, el era lepros pe frunte; şi l-au scos repede de acolo, căci şi el se grăbea să iasă, de vreme ce Domnul îl mustrase.</span>
<span class="v-num v-21">21&nbsp;</span><span class="v R226_21" data-id="R226_21">Regele Ozia a fost lepros până'n ziua morţii sale; ca lepros, el locuia într'o casă osebită, el, care fusese scos din casa Domnului. Iar Iotam, fiul său, cârmuia regatul, judecând poporul ţării.</span>
<span class="v-num v-22">22&nbsp;</span><span class="v R226_22" data-id="R226_22">Celelalte fapte ale lui Ozia, atât cele dintâi cât şi cele din urmă, sunt scrise de profetul Isaia.</span>
<span class="v-num v-23">23&nbsp;</span><span class="v R226_23" data-id="R226_23">Şi a adormit Ozia împreună cu părinţii săi; şi l-au îngropat laolaltă cu părinţii săi în câmpul cu mormintele regilor, fiindcă au zis: "E lepros". Iar în locul lui a devenit rege Iotam, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="R225.html">&lt;</a>
<a class="home" href="index.html">=</a>
<a class="next" href="R227.html">&gt;</a>
</div></div>
</body>
</html>