<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>FACEREA 22 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="GN.html">Biblia Ortodoxă Română Sinodală (2006)</a><a class="location" href="GN.html">FACEREA 22</a><a class="prev" href="GN21.html">&lt;</a>
<a class="home" href="index.html">=</a>
<a class="next" href="GN23.html">&gt;</a>
</div></div>
<div class="section chapter GN GN22 ron_bor ron " dir="ltr" lang="ron" data-id="GN22" data-nextid="GN23" data-previd="GN21">
<div class="c">22</div>
<div class="p">
<span class="v-num v-1">1&nbsp;</span><span class="v GN22_1" data-id="GN22_1">După acestea, Dumnezeu a încercat pe Avraam şi i-a zis: "Avraame, Avraame!" Iar el a răspuns: "Iată-mă!"</span>
<span class="v-num v-2">2&nbsp;</span><span class="v GN22_2" data-id="GN22_2">Şi Dumnezeu i-a zis: "Ia pe fiul tău, pe Isaac, pe singurul tău fiu, pe care-l iubeşti, şi du-te în pământul Moria şi adu-l acolo ardere de tot pe un munte, pe care ţi-l voi arăta Eu!"</span>
<span class="v-num v-3">3&nbsp;</span><span class="v GN22_3" data-id="GN22_3">Sculându-se deci Avraam dis-de-dimineaţă, a pus samarul pe asinul său şi a luat cu sine două slugi şi pe Isaac, fiul său; şi tăind lemne pentru jertfă, s-a ridicat şi a plecat la locul despre care-i grăise Dumnezeu.</span>
<span class="v-num v-4">4&nbsp;</span><span class="v GN22_4" data-id="GN22_4">Iar a treia zi, ridicându-şi Avraam ochii, a văzut în depărtare locul acela.</span>
<span class="v-num v-5">5&nbsp;</span><span class="v GN22_5" data-id="GN22_5">Atunci a zis Avraam slugilor sale: "Rămâneţi aici cu asinul, iar eu şi copilul ne ducem până acolo şi, închinându-ne, ne vom întoarce la voi".</span>
<span class="v-num v-6">6&nbsp;</span><span class="v GN22_6" data-id="GN22_6">Luând deci Avraam lemnele cele pentru jertfă, le-a pus pe umerii lui Isaac, fiul său; iar el a luat în mâini focul şi cuţitul şi s-au dus amândoi împreună.</span>
<span class="v-num v-7">7&nbsp;</span><span class="v GN22_7" data-id="GN22_7">Atunci a grăit Isaac lui Avraam, tatăl său, şi a zis: "Tată!" Iar acesta a răspuns: "Ce este, fiul meu?" Zis-a Isaac: "Iată, foc şi lemne avem; dar unde este oaia pentru jertfă?"</span>
<span class="v-num v-8">8&nbsp;</span><span class="v GN22_8" data-id="GN22_8">Avraam însă a răspuns: "Fiul meu, va îngriji Dumnezeu de oaia jertfei Sale!" Şi s-au dus mai departe amândoi împreună.</span>
<span class="v-num v-9">9&nbsp;</span><span class="v GN22_9" data-id="GN22_9">Iar dacă au ajuns la locul, de care-i grăise Dumnezeu, a ridicat Avraam acolo jertfelnic, a aşezat lemnele pe el şi, legând pe Isaac, fiul său, l-a pus pe jertfelnic, deasupra lemnelor.</span>
<span class="v-num v-10">10&nbsp;</span><span class="v GN22_10" data-id="GN22_10">Apoi şi-a întins Avraam mâna şi a luat cuţitul, ca să junghie pe fiul său.</span>
<span class="v-num v-11">11&nbsp;</span><span class="v GN22_11" data-id="GN22_11">Atunci îngerul Domnului a strigat către el din cer şi a zis: "Avraame, Avraame!" Răspuns-a acesta: "Iată-mă!"</span>
<span class="v-num v-12">12&nbsp;</span><span class="v GN22_12" data-id="GN22_12">Iar îngerul a zis: "Să nu-ţi ridici mâna asupra copilului, nici să-i faci vreun rău, căci acum cunosc că te temi de Dumnezeu şi pentru mine n-ai cruţat nici pe singurul fiu al tău".</span>
<span class="v-num v-13">13&nbsp;</span><span class="v GN22_13" data-id="GN22_13">Şi ridicându-şi Avraam ochii, a privit, şi iată la spate un berbec încurcat cu coarnele într-un tufiş. Şi ducându-se, Avraam a luat berbecul şi l-a adus jertfă în locul lui Isaac, fiul său.</span>
<span class="v-num v-14">14&nbsp;</span><span class="v GN22_14" data-id="GN22_14">Avraam a numit locul acela Iahve-ire, adică, Dumnezeu poartă de grijă şi de aceea se zice astăzi: "În munte Domnul Se arată".</span>
<span class="v-num v-15">15&nbsp;</span><span class="v GN22_15" data-id="GN22_15">Şi a strigat a doua oară îngerul Domnului din cer către Avraam şi a zis:</span>
<span class="v-num v-16">16&nbsp;</span><span class="v GN22_16" data-id="GN22_16">"Juratu-M-am pe Mine însumi, zice Domnul, că de vreme ce ai făcut aceasta şi n-ai cruţat nici pe singurul tău fiu, pentru Mine,</span>
<span class="v-num v-17">17&nbsp;</span><span class="v GN22_17" data-id="GN22_17">De aceea te voi binecuvânta cu binecuvântarea Mea şi voi înmulţi foarte neamul tău, ca să fie ca stelele cerului şi ca nisipul de pe ţărmul mării şi va stăpâni neamul tău cetăţile duşmanilor săi;</span>
<span class="v-num v-18">18&nbsp;</span><span class="v GN22_18" data-id="GN22_18">Şi se vor binecuvânta prin neamul tău toate popoarele pământului, pentru că ai ascultat glasul Meu".</span>
<span class="v-num v-19">19&nbsp;</span><span class="v GN22_19" data-id="GN22_19">Întorcându-se apoi Avraam la slugile sale, s-au sculat împreună şi s-au dus la Beer-Şeba şi a locuit Avraam acolo în Beer-Şeba.</span>
<span class="v-num v-20">20&nbsp;</span><span class="v GN22_20" data-id="GN22_20">Iar după ce s-au petrecut acestea, i s-a vestit lui Avraam, spunându-i-se: "Iată Milca a născut şi ea fii lui Nahor, fratele tău:</span>
<span class="v-num v-21">21&nbsp;</span><span class="v GN22_21" data-id="GN22_21">Pe Uţ, întâiul său născut, pe Buz, fratele acestuia şi pe Chemuel, tatăl lui Aram;</span>
<span class="v-num v-22">22&nbsp;</span><span class="v GN22_22" data-id="GN22_22">Pe Chesed, pe Hazo, pe Pildaş, pe Idlaf şi pe Batuel.</span>
<span class="v-num v-23">23&nbsp;</span><span class="v GN22_23" data-id="GN22_23">Iar lui Batuel i s-a născut Rebeca". Pe aceşti opt fii i-a născut Milca lui Nahor, fratele lui Avraam.</span>
<span class="v-num v-24">24&nbsp;</span><span class="v GN22_24" data-id="GN22_24">Iar o ţiitoare a lui, anume Reuma, i-a născut şi ea pe Tebah, pe Gaham, pe Tahaş şi pe Maaca.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="GN21.html">&lt;</a>
<a class="home" href="index.html">=</a>
<a class="next" href="GN23.html">&gt;</a>
</div></div>
</body>
</html>