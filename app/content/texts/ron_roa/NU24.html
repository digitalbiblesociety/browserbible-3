<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>NUMERELE (A PATRA CARTE A LUI MOISE) 24 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="NU.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="NU.html">NUMERELE (A PATRA CARTE A LUI MOISE) 24</a><a class="prev" href="NU23.html">&lt;</a>
<a class="home" href="index.html">=</a>
<a class="next" href="NU25.html">&gt;</a>
</div></div>
<div class="section chapter NU NU24 ron_roa ron " dir="ltr" lang="ron" data-id="NU24" data-nextid="NU25" data-previd="NU23">
<div class="c">24</div>
<div class="p">
<span class="v-num v-1">1&nbsp;</span><span class="v NU24_1" data-id="NU24_1">Văzând Balaam că plăcut Îi este Domnului să-l binecuvinteze pe Israel, n'a mai alergat, ca'n alte dăţi, după semne prevestitoare, ci s'a întors cu faţa spre pustie.</span>
<span class="v-num v-2">2&nbsp;</span><span class="v NU24_2" data-id="NU24_2">Şi ridicându-şi Balaam ochii, l-a văzut pe Israel aşezat în tabără după seminţiile sale; şi Duhul lui Dumnezeu a fost peste el</span>
<span class="v-num v-3">3&nbsp;</span><span class="v NU24_3" data-id="NU24_3">şi şi-a rostit poemul, zicând:"Aşa zice Balaam, fiul lui Beor, aşa grăieşte bărbatul cel ce vede cu adevărat;</span>
<span class="v-num v-4">4&nbsp;</span><span class="v NU24_4" data-id="NU24_4">aşa glăsuieşte cel ce aude cuvintele lui Dumnezeu, cel ce cu ochii deschişi a văzut în somn vedenia Celui-Atotputernic:</span>
<span class="v-num v-5">5&nbsp;</span><span class="v NU24_5" data-id="NU24_5">Cât de frumoase sunt sălaşurile tale, Iacobe, şi corturile tale, Israele!</span>
<span class="v-num v-6">6&nbsp;</span><span class="v NU24_6" data-id="NU24_6">Ca nişte văi umbroase, ca nişte grădini lângă râuri, ca nişte corturi sădite de Domnul, ca nişte cedri pe lângă ape!</span>
<span class="v-num v-7">7&nbsp;</span><span class="v NU24_7" data-id="NU24_7">Un Om va odrăsli din seminţia lui şi neamuri multe va stăpâni şi împărăţia lui se va înălţa mai mult decât a lui Gog şi mult va creşte'mpărăţia sa.</span>
<span class="v-num v-8">8&nbsp;</span><span class="v NU24_8" data-id="NU24_8">Dumnezeu l-a scos din Egipt, fi-va slava lui precum a inorogului; mânca-va neamurile ce-i stau împotrivă, oasele lor le va sfărâma şi cu săgeţile sale-i va săgeta pe vrăjmaşi.</span>
<span class="v-num v-9">9&nbsp;</span><span class="v NU24_9" data-id="NU24_9">Culcându-se s'a odihnit ca un leu, ca un pui de leu: cine-l va scula? Binecuvântaţi să fie cei ce te binecuvintează, blestemaţi să fie cei ce te blesteamă!"</span>
<span class="v-num v-10">10&nbsp;</span><span class="v NU24_10" data-id="NU24_10">Atunci s'a mâniat Balac pe Balaam; şi, frângându-şi mâinile, a zis Balac către Balaam: "Eu te-am chemat să-mi blestemi pe vrăjmaşii mei, dar tu, iată, de trei ori i-ai binecuvântat pân'acum.</span>
<span class="v-num v-11">11&nbsp;</span><span class="v NU24_11" data-id="NU24_11">Fugi dar în ţara ta! Am zis că te voi cinsti; dar iată că Domnul te-a lipsit de slavă".</span>
<span class="v-num v-12">12&nbsp;</span><span class="v NU24_12" data-id="NU24_12">Balaam însă a zis către Balac: "Oare nu le-am spus eu şi solilor tăi pe care i-ai trimis la mine:</span>
<span class="v-num v-13">13&nbsp;</span><span class="v NU24_13" data-id="NU24_13">Chiar de mi-ar da Balac casa sa plină de argint şi de aur, nu voi putea să calc porunca Domnului şi să fac ceva bun sau rău după bunul meu plac; ce-mi va spune mie Domnul, aceea voi grăi!?</span>
<span class="v-num v-14">14&nbsp;</span><span class="v NU24_14" data-id="NU24_14">Şi acum, iată că alerg spre ţara mea, dar vino să-ţi spun ce va face poporul acesta cu poporul tău în vremile ce-au să vină."</span>
<span class="v-num v-15">15&nbsp;</span><span class="v NU24_15" data-id="NU24_15">Şi şi-a urmat Balaam poemul, zicând:"Aşa grăieşte Balaam, fiul lui Beor, aşa grăieşte bărbatul cel ce vede cu adevărat,</span>
<span class="v-num v-16">16&nbsp;</span><span class="v NU24_16" data-id="NU24_16">cel ce aude cuvintele lui Dumnezeu, cel ce ştie ştiinţa Celui-Preaînalt, cel ce cu ochii deschişi a văzut în somn vedenia lui Dumnezeu:</span>
<span class="v-num v-17">17&nbsp;</span><span class="v NU24_17" data-id="NU24_17">I-l voi arăta, dar nu acum; îl fericesc, dar nu mi-i aproape: o Stea va răsări din Iacob, un Om se va ridica din Israel şi va zdrobi căpeteniile Moabului, şi pe toţi fiii lui Set îi va prăda.</span>
<span class="v-num v-18">18&nbsp;</span><span class="v NU24_18" data-id="NU24_18">Lua-va'n stăpânire pe Edom, şi'n stăpânire-l va lua pe Esau, vrăjmaşul său, şi Israel îşi va arăta puterea.</span>
<span class="v-num v-19">19&nbsp;</span><span class="v NU24_19" data-id="NU24_19">Din Iacob se va ridica şi-i va pierde pe cei ce-au scăpat din cetate".</span>
<span class="v-num v-20">20&nbsp;</span><span class="v NU24_20" data-id="NU24_20">Apoi, văzându-l pe Amalec, şi-a urmat poemul, zicând:"Amalec, cel dintâi dintre neamuri, dar şi seminţia lui va pieri".</span>
<span class="v-num v-21">21&nbsp;</span><span class="v NU24_21" data-id="NU24_21">Văzându-l apoi pe Cheneu, şi-a urmat poemul, zicând:"Tare-ţi este locaşul, dar chiar dacă-ţi vei pune cuibul în stâncă</span>
<span class="v-num v-22">22&nbsp;</span><span class="v NU24_22" data-id="NU24_22">şi chiar dacă lui Beor i se va face cuib învăluit, Asirienii te vor robi".</span>
<span class="v-num v-23">23&nbsp;</span><span class="v NU24_23" data-id="NU24_23">Iar când l-a văzut pe Og, şi-a urmat poemul, zicând: "Vai, vai, cine va mai trăi când Dumnezeu va aduce acestea?</span>
<span class="v-num v-24">24&nbsp;</span><span class="v NU24_24" data-id="NU24_24">că va scăpa din mâna Cheteilor, îl va asupri pe Aşurim, îi va împila pe Evrei, dar şi el odată va pieri".</span>
<span class="v-num v-25">25&nbsp;</span><span class="v NU24_25" data-id="NU24_25">Sculându-se apoi Balaam, s'a dus înapoi în ţara sa; şi s'a dus şi Balac întru ale sale.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="NU23.html">&lt;</a>
<a class="home" href="index.html">=</a>
<a class="next" href="NU25.html">&gt;</a>
</div></div>
</body>
</html>