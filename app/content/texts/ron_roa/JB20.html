<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOV 20 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JB.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JB.html">CARTEA LUI IOV 20</a><a class="prev" href="JB19.html">&lt;</a>
<a class="home" href="index.html">=</a>
<a class="next" href="JB21.html">&gt;</a>
</div></div>
<div class="section chapter JB JB20 ron_roa ron " dir="ltr" lang="ro" data-id="JB20" data-nextid="JB21" data-previd="JB19">
<div class="c">20</div>
<div class="p">
<span class="v-num v-1">1&nbsp;</span><span class="v JB20_1" data-id="JB20_1">Şi răspunzând Ţofar din Naamah, a zis:</span>
<span class="v-num v-2">2&nbsp;</span><span class="v JB20_2" data-id="JB20_2">"Nu astfel mă gândeam eu că-mi vei întoarce vorba; că, iată, decât mine tu nu'nţelegi mai mult.</span>
<span class="v-num v-3">3&nbsp;</span><span class="v JB20_3" data-id="JB20_3">Am ascultat o lecţie menită să mă mustre şi voi răspunde'n duhul priceperii din mine.</span>
<span class="v-num v-4">4&nbsp;</span><span class="v JB20_4" data-id="JB20_4">Tu nu ştii nici atâta, că din vechimea vremii, de când îşi are omul sălaş pe-acest pământ,</span>
<span class="v-num v-5">5&nbsp;</span><span class="v JB20_5" data-id="JB20_5">desfătul celor silnici le e, de fapt, cădere şi bucuria celor nelegiuiţi, pierzanie?</span>
<span class="v-num v-6">6&nbsp;</span><span class="v JB20_6" data-id="JB20_6">Chiar dacă pân' la ceruri i s'ar sui ofranda şi fumul jertfei sale de nori se va atinge,</span>
<span class="v-num v-7">7&nbsp;</span><span class="v JB20_7" data-id="JB20_7">în clipa când se crede stăpân pe temelie, atunci, în clipa-aceea, cu totul va pieri, iar cei ce-l cunoscură vor zice: Unde e?</span>
<span class="v-num v-8">8&nbsp;</span><span class="v JB20_8" data-id="JB20_8">Ca pe un vis ce zboară, nu-i chip să-l mai găseşti, ca o nălucă-a nopţii în beznă s'a topit;</span>
<span class="v-num v-9">9&nbsp;</span><span class="v JB20_9" data-id="JB20_9">nici ochii ce-l văzură mai mult nu-l vor vedea, nici locul său de taină de-acum nu-l mai cunoaşte.</span>
<span class="v-num v-10">10&nbsp;</span><span class="v JB20_10" data-id="JB20_10">Feciorii săi în luptă se frâng sub cei nevolnici, iar mâinile lui fi-vor aprinse de dureri.</span>
<span class="v-num v-11">11&nbsp;</span><span class="v JB20_11" data-id="JB20_11">Puterea tinereţii ce încă-i stă în oase se va culca odată cu dânsul în ţărână.</span>
<span class="v-num v-12">12&nbsp;</span><span class="v JB20_12" data-id="JB20_12">De i s'ar face dulce în gură răutatea, sub limbă şi-ar ascunde-o;</span>
<span class="v-num v-13">13&nbsp;</span><span class="v JB20_13" data-id="JB20_13">de ea nu se îndură, pe ea n'o părăseşte, grămadă şi-o adună sub nodul din gâtlej;</span>
<span class="v-num v-14">14&nbsp;</span><span class="v JB20_14" data-id="JB20_14">şi totuşi el nu poate să-şi vină'ntr'ajutor: în pântece el n'are decât venin de şarpe.</span>
<span class="v-num v-15">15&nbsp;</span><span class="v JB20_15" data-id="JB20_15">El îşi vomită astfel strânsura lui nedreaptă, un înger ca din casă i-o dă afar' din pântec.</span>
<span class="v-num v-16">16&nbsp;</span><span class="v JB20_16" data-id="JB20_16">Venin de şarpe supt-a, a şarpelui e limba ce-l va ucide-acum.</span>
<span class="v-num v-17">17&nbsp;</span><span class="v JB20_17" data-id="JB20_17">Mai mult n'o să mai vadă cum vitele se mulg, şi nici păşunea'n valuri de miere şi de unt.</span>
<span class="v-num v-18">18&nbsp;</span><span class="v JB20_18" data-id="JB20_18">Zadarnică, deşartă i-a fost alergătura s'adune bogăţie din care n'o să guste, ca din ceva ce nu poţi să mesteci şi să'nghiţi.</span>
<span class="v-num v-19">19&nbsp;</span><span class="v JB20_19" data-id="JB20_19">Că multor vieţi sărmane le-a dărâmat el casa şi-a jefuit cămara pe care n'a umplut-o.</span>
<span class="v-num v-20">20&nbsp;</span><span class="v JB20_20" data-id="JB20_20">Scăparea lui nu este în avuţia lui, în voia poftei sale nu se va mântui.</span>
<span class="v-num v-21">21&nbsp;</span><span class="v JB20_21" data-id="JB20_21">Nimic nu va rămâne din ce-a pus în hambare, de-aceea nici o floare din bunurile lui.</span>
<span class="v-num v-22">22&nbsp;</span><span class="v JB20_22" data-id="JB20_22">Când i se pare plinul, atunci necazu-l paşte şi-atunci nevoia toată dă buzna peste el.</span>
<span class="v-num v-23">23&nbsp;</span><span class="v JB20_23" data-id="JB20_23">De-o fi cumva să-şi umple stomacul pân' la saţ,asupră-i va trimite urgie ca de foc, dureri pe el să verse;</span>
<span class="v-num v-24">24&nbsp;</span><span class="v JB20_24" data-id="JB20_24">nicicum să nu le scape cătuşelor de fier şi arcul de aramă în carne să-l rănească;</span>
<span class="v-num v-25">25&nbsp;</span><span class="v JB20_25" data-id="JB20_25">săgeată ascuţită prin trupul său să treacă şi stele să se plimbe prin tainiţele lui şi frică'n zarea lui;</span>
<span class="v-num v-26">26&nbsp;</span><span class="v JB20_26" data-id="JB20_26">noian de întuneric să stăruie într'însul, să-şi mistuie suflarea în foc nemistuit, în casa lui să-şi facă de cap un oarecine.</span>
<span class="v-num v-27">27&nbsp;</span><span class="v JB20_27" data-id="JB20_27">Nelegiuirea-i toată s'o dea pe faţă cerul, pământul împotrivă-i de tot să se răscoale;</span>
<span class="v-num v-28">28&nbsp;</span><span class="v JB20_28" data-id="JB20_28">de casa lui pierzania să tragă până'n hău, din cer să vină ziua mâniei peste el.</span>
<span class="v-num v-29">29&nbsp;</span><span class="v JB20_29" data-id="JB20_29">E partea de la Domnul a celui ticălos, ce-a moştenit din partea Acelui ce veghează".</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JB19.html">&lt;</a>
<a class="home" href="index.html">=</a>
<a class="next" href="JB21.html">&gt;</a>
</div></div>
</body>
</html>