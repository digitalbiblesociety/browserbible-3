<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA LUI IOSUA 4 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JS.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="JS.html">CARTEA LUI IOSUA 4</a><a class="prev" href="JS3.html">&lt;</a>
<a class="home" href="index.html">=</a>
<a class="next" href="JS5.html">&gt;</a>
</div></div>
<div class="section chapter JS JS4 ron_roa ron " dir="ltr" lang="ro" data-id="JS4" data-nextid="JS5" data-previd="JS3">
<div class="c">4</div>
<div class="p">
<span class="v-num v-1">1&nbsp;</span><span class="v JS4_1" data-id="JS4_1">Şi după ce întregul popor a trecut Iordanul, Domnul i-a grăit lui Iosua, zicând:</span>
<span class="v-num v-2">2&nbsp;</span><span class="v JS4_2" data-id="JS4_2">"Ia bărbaţi din popor, câte unul din fiecare seminţie .</span>
<span class="v-num v-3">3&nbsp;</span><span class="v JS4_3" data-id="JS4_3">Şi porunceşte-le, zicând: Luaţi din mijlocul Iordanului douăsprezece pietre şi aduceţi-le cu voi şi puneţi-le în tabăra voastră, acolo unde veţi tăbărî la noapte!"</span>
<span class="v-num v-4">4&nbsp;</span><span class="v JS4_4" data-id="JS4_4">Şi chemând Iosua doisprezece bărbaţi fruntaşi dintre fiii lui Israel, câte unul de fiecare seminţie,</span>
<span class="v-num v-5">5&nbsp;</span><span class="v JS4_5" data-id="JS4_5">le-a zis: "Înaintaţi în faţa mea, înaintea feţei Domnului, până'n mijlocul Iordanului, şi fiecare să ia de acolo câte o piatră şi s'o ridice pe umeri, după numărul celor douăsprezece seminţii ale lui Israel,</span>
<span class="v-num v-6">6&nbsp;</span><span class="v JS4_6" data-id="JS4_6">pentru ca acestea să vă fie semn de-a pururi; pentru ca, atunci când fiul tău te va întreba mâine, zicând: Ce înseamnă pentru voi aceste pietre?,</span>
<span class="v-num v-7">7&nbsp;</span><span class="v JS4_7" data-id="JS4_7">tu îl vei lămuri pe fiul tău, zicând: Râul Iordanului a secat de dinaintea chivotului legământului Domnului-a-tot-pământul, atunci când l-a trecut!... Şi pietrele acestea le vor fi spre amintire fiilor lui Israel în veci."</span>
<span class="v-num v-8">8&nbsp;</span><span class="v JS4_8" data-id="JS4_8">Iar fiii lui Israel au făcut aşa cum i-a poruncit Domnul lui Iosua. Şi au luat din mijlocul Iordanului douăsprezece pietre (aşa cum Domnul îi poruncise lui Iosua când fiii lui Israel şi-au încheiat trecerea) şi le-au adus cu ei în tabără şi le-au aşezat acolo.</span>
<span class="v-num v-9">9&nbsp;</span><span class="v JS4_9" data-id="JS4_9">Iar Iosua a aşezat, de asemenea, alte douăsprezece pietre în chiar Iordanul însuşi, anume în locul de sub picioarele preoţilor care purtau chivotul legământului Domnului; ele sunt acolo până'n ziua de astăzi.</span>
<span class="v-num v-10">10&nbsp;</span><span class="v JS4_10" data-id="JS4_10">Iar preoţii care purtau chivotul legământului Domnului au stătut în Iordan până când Iosua a isprăvit tot ceea ce Domnul îi poruncise să spună poporului; şi poporul s'a grăbit şi a trecut.</span>
<span class="v-num v-11">11&nbsp;</span><span class="v JS4_11" data-id="JS4_11">Şi a fost că după ce a trecut tot poporul, a trecut şi chivotul legământului Domnului; şi pietrele înaintea lor .</span>
<span class="v-num v-12">12&nbsp;</span><span class="v JS4_12" data-id="JS4_12">Iar fiii lui Ruben şi fiii lui Gad şi jumătate din seminţia lui Manase, bine înarmaţi, au trecut înaintea fiilor lui Israel, aşa cum le poruncise Moise.</span>
<span class="v-num v-13">13&nbsp;</span><span class="v JS4_13" data-id="JS4_13">Patruzeci de mii, pregătiţi de luptă, au trecut prin faţa Domnului să se războiască împotriva cetăţii Ierihonului.</span>
<span class="v-num v-14">14&nbsp;</span><span class="v JS4_14" data-id="JS4_14">În ziua aceea l-a preamărit Domnul pe Iosua în faţa întregului neam al lui Israel; şi s'au temut de el, aşa cum se temuseseră şi de Moise, pe toată durata vieţii lui.</span>
<span class="v-num v-15">15&nbsp;</span><span class="v JS4_15" data-id="JS4_15">Şi a grăit Domnul către Iosua, zicând:</span>
<span class="v-num v-16">16&nbsp;</span><span class="v JS4_16" data-id="JS4_16">"Porunceşte-le preoţilor care poartă chivotul legământului Domnului să iasă din Iordan!"</span>
<span class="v-num v-17">17&nbsp;</span><span class="v JS4_17" data-id="JS4_17">Iar Iosua le-a poruncit preoţilor, zicând: "Ieşiţi din Iordan!"</span>
<span class="v-num v-18">18&nbsp;</span><span class="v JS4_18" data-id="JS4_18">Şi a fost că după ce preoţii care purtau chivotul legământului Domnului au ieşit din Iordan şi au atins pământul cu picioarele, apa Iordanului a năvălit la locul ei şi curgea ca mai înainte peste toate malurile lui.</span>
<span class="v-num v-19">19&nbsp;</span><span class="v JS4_19" data-id="JS4_19">Poporul a ieşit din Iordan în ziua a zecea a primei luni ; şi fiii lui Israel şi-au aşezat tabăra la Ghilgal , în ţinutul dinspre răsărit faţă de Ierihon.</span>
<span class="v-num v-20">20&nbsp;</span><span class="v JS4_20" data-id="JS4_20">Iar cele douăsprezece pietre pe care Iosua le luase din Iordan le-a aşezat în Ghilgal; şi le-a grăit fiilor lui Israel, zicând:</span>
<span class="v-num v-21">21&nbsp;</span><span class="v JS4_21" data-id="JS4_21">"Când fiii voştri vă vor întreba, zicând: Ce sunt pietrele acestea?,</span>
<span class="v-num v-22">22&nbsp;</span><span class="v JS4_22" data-id="JS4_22">voi le veţi povesti fiilor voştri că Israel a trecut Iordanul acesta pe uscat</span>
<span class="v-num v-23">23&nbsp;</span><span class="v JS4_23" data-id="JS4_23">atunci când Domnul, Dumnezeul nostru, a secat apa Iordanului de dinaintea lor până când l-am trecut, aşa cum Domnul, Dumnezeul nostru, a făcut cu Marea Roşie, pe care Domnul, Dumnezeul nostru, a secat-o de dinaintea noastră până ce am trecut-o;</span>
<span class="v-num v-24">24&nbsp;</span><span class="v JS4_24" data-id="JS4_24">pentru ca să cunoască toate neamurile pământului că tare este puterea Domnului, şi pentru ca voi în toată vremea să-L cinstiţi pe Domnul, Dumnezeul vostru."</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JS3.html">&lt;</a>
<a class="home" href="index.html">=</a>
<a class="next" href="JS5.html">&gt;</a>
</div></div>
</body>
</html>