<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>MATEI 25 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Biblia Ortodoxă Română Sinodală (2006)</a><a class="location" href="MT.html">MATEI 25</a><a class="prev" href="MT24.html">&lt;</a>
<a class="home" href="index.html">=</a>
<a class="next" href="MT26.html">&gt;</a>
</div></div>
<div class="section chapter MT MT25 ron_bor ron " dir="ltr" lang="ro" data-id="MT25" data-nextid="MT26" data-previd="MT24">
<div class="c">25</div>
<div class="p">
<span class="v-num v-1">1&nbsp;</span><span class="v MT25_1" data-id="MT25_1">Împărăţia cerurilor se va asemăna cu zece fecioare, care luând candelele lor, au ieşit în întâmpinarea mirelui.</span>
<span class="v-num v-2">2&nbsp;</span><span class="v MT25_2" data-id="MT25_2">Cinci însă dintre ele erau fără minte, iar cinci înţelepte.</span>
<span class="v-num v-3">3&nbsp;</span><span class="v MT25_3" data-id="MT25_3">Căci cele fără minte, luând candelele, n-au luat cu sine untdelemn.</span>
<span class="v-num v-4">4&nbsp;</span><span class="v MT25_4" data-id="MT25_4">Iar cele înţelepte au luat untdelemn în vase, odată cu candelele lor.</span>
<span class="v-num v-5">5&nbsp;</span><span class="v MT25_5" data-id="MT25_5">Dar mirele întârziind, au aţipit toate şi au adormit.</span>
<span class="v-num v-6">6&nbsp;</span><span class="v MT25_6" data-id="MT25_6">Iar la miezul nopţii s-a făcut strigare: Iată, mirele vine! Ieşiţi întru întâmpinarea lui!</span>
<span class="v-num v-7">7&nbsp;</span><span class="v MT25_7" data-id="MT25_7">Atunci s-au deşteptat toate acele fecioare şi au împodobit candelele lor.</span>
<span class="v-num v-8">8&nbsp;</span><span class="v MT25_8" data-id="MT25_8">Şi cele fără minte au zis către cele înţelepte: Daţi-ne din untdelemnul vostru, că se sting candelele noastre.</span>
<span class="v-num v-9">9&nbsp;</span><span class="v MT25_9" data-id="MT25_9">Dar cele înţelepte le-au răspuns, zicând: Nu, ca nu cumva să nu ne ajungă nici nouă şi nici vouă. Mai bine mergeţi la cei ce vând şi cumpăraţi pentru voi.</span>
<span class="v-num v-10">10&nbsp;</span><span class="v MT25_10" data-id="MT25_10">Deci plecând ele ca să cumpere, a venit mirele şi cele ce erau gata au intrat cu el la nuntă şi uşa s-a închis.</span>
<span class="v-num v-11">11&nbsp;</span><span class="v MT25_11" data-id="MT25_11">Iar mai pe urmă, au sosit şi celelalte fecioare, zicând: Doamne, Doamne, deschide-ne nouă.</span>
<span class="v-num v-12">12&nbsp;</span><span class="v MT25_12" data-id="MT25_12">Iar el, răspunzând, a zis: Adevărat zic vouă: Nu vă cunosc pe voi.</span>
<span class="v-num v-13">13&nbsp;</span><span class="v MT25_13" data-id="MT25_13">Drept aceea, privegheaţi, că nu ştiţi ziua, nici ceasul când vine Fiul Omului.</span>
<span class="v-num v-14">14&nbsp;</span><span class="v MT25_14" data-id="MT25_14">Şi mai este ca un om care, plecând departe, şi-a chemat slugile şi le-a dat pe mână avuţia sa.</span>
<span class="v-num v-15">15&nbsp;</span><span class="v MT25_15" data-id="MT25_15">Unuia i-a dat cinci talanţi, altuia doi, altuia unul, fiecăruia după puterea lui şi a plecat.</span>
<span class="v-num v-16">16&nbsp;</span><span class="v MT25_16" data-id="MT25_16">Îndată, mergând, cel ce luase cinci talanţi a lucrat cu ei şi a câştigat alţi cinci talanţi.</span>
<span class="v-num v-17">17&nbsp;</span><span class="v MT25_17" data-id="MT25_17">De asemenea şi cel cu doi a câştigat alţi doi.</span>
<span class="v-num v-18">18&nbsp;</span><span class="v MT25_18" data-id="MT25_18">Iar cel ce luase un talant s-a dus, a săpat o groapă în pământ şi a ascuns argintul stăpânului său.</span>
<span class="v-num v-19">19&nbsp;</span><span class="v MT25_19" data-id="MT25_19">După multă vreme a venit şi stăpânul acelor slugi şi a făcut socoteala cu ele.</span>
<span class="v-num v-20">20&nbsp;</span><span class="v MT25_20" data-id="MT25_20">Şi apropiindu-se cel care luase cinci talanţi, a adus alţi cinci talanţi, zicând: Doamne, cinci talanţi mi-ai dat, iată alţi cinci talanţi am câştigat cu ei.</span>
<span class="v-num v-21">21&nbsp;</span><span class="v MT25_21" data-id="MT25_21">Zis-a lui stăpânul: Bine, slugă bună şi credincioasă, peste puţine ai fost credincioasă, peste multe te voi pune; intră întru bucuria domnului tău.</span>
<span class="v-num v-22">22&nbsp;</span><span class="v MT25_22" data-id="MT25_22">Apropiindu-se şi cel cu doi talanţi, a zis: Doamne, doi talanţi mi-ai dat, iată alţi doi talanţi am câştigat cu ei.</span>
<span class="v-num v-23">23&nbsp;</span><span class="v MT25_23" data-id="MT25_23">Zis-a lui stăpânul: Bine, slugă bună şi credincioasă, peste puţine ai fost credincioasă, peste multe te voi pune; intră întru bucuria domnului tău.</span>
<span class="v-num v-24">24&nbsp;</span><span class="v MT25_24" data-id="MT25_24">Apropiindu-se apoi şi cel care primise un talant, a zis: Doamne, te-am ştiut că eşti om aspru, care seceri unde n-ai semănat şi aduni de unde n-ai împrăştiat.</span>
<span class="v-num v-25">25&nbsp;</span><span class="v MT25_25" data-id="MT25_25">Şi temându-mă, m-am dus de am ascuns talantul tău în pământ; iată ai ce este al tău.</span>
<span class="v-num v-26">26&nbsp;</span><span class="v MT25_26" data-id="MT25_26">Şi răspunzând stăpânul său i-a zis: Slugă vicleană şi leneşă, ştiai că secer unde n-am semănat şi adun de unde n-am împrăştiat?</span>
<span class="v-num v-27">27&nbsp;</span><span class="v MT25_27" data-id="MT25_27">Se cuvenea deci ca tu să pui banii mei la zarafi, şi eu, venind, aş fi luat ce este al meu cu dobândă.</span>
<span class="v-num v-28">28&nbsp;</span><span class="v MT25_28" data-id="MT25_28">Luaţi deci de la el talantul şi daţi-l celui ce are zece talanţi.</span>
<span class="v-num v-29">29&nbsp;</span><span class="v MT25_29" data-id="MT25_29">Căci tot celui ce are i se va da şi-i va prisosi, iar de la cel ce n-are şi ce are i se va lua.</span>
<span class="v-num v-30">30&nbsp;</span><span class="v MT25_30" data-id="MT25_30">Iar pe sluga netrebnică aruncaţi-o întru întunericul cel mai din afară. Acolo va fi plângerea şi scrâşnirea dinţilor.</span>
<span class="v-num v-31">31&nbsp;</span><span class="v MT25_31" data-id="MT25_31">Când va veni Fiul Omului întru slava Sa, şi toţi sfinţii îngeri cu El, atunci va şedea pe tronul slavei Sale.</span>
<span class="v-num v-32">32&nbsp;</span><span class="v MT25_32" data-id="MT25_32">Şi se vor aduna înaintea Lui toate neamurile şi-i va despărţi pe unii de alţii, precum desparte păstorul oile de capre.</span>
<span class="v-num v-33">33&nbsp;</span><span class="v MT25_33" data-id="MT25_33">Şi va pune oile de-a dreapta Sa, iar caprele de-a stânga.</span>
<span class="v-num v-34">34&nbsp;</span><span class="v MT25_34" data-id="MT25_34">Atunci va zice Împăratul celor de-a dreapta Lui: Veniţi, binecuvântaţii Tatălui Meu, moşteniţi împărăţia cea pregătită vouă de la întemeierea lumii.</span>
<span class="v-num v-35">35&nbsp;</span><span class="v MT25_35" data-id="MT25_35">Căci flămând am fost şi Mi-aţi dat să mănânc; însetat am fost şi Mi-aţi dat să beau; străin am fost şi M-aţi primit;</span>
<span class="v-num v-36">36&nbsp;</span><span class="v MT25_36" data-id="MT25_36">Gol am fost şi M-aţi îmbrăcat; bolnav am fost şi M-aţi cercetat; în temniţă am fost şi aţi venit la Mine.</span>
<span class="v-num v-37">37&nbsp;</span><span class="v MT25_37" data-id="MT25_37">Atunci drepţii Îi vor răspunde, zicând: Doamne, când Te-am văzut flămând şi Te-am hrănit? Sau însetat şi Ţi-am dat să bei?</span>
<span class="v-num v-38">38&nbsp;</span><span class="v MT25_38" data-id="MT25_38">Sau când Te-am văzut străin şi Te-am primit, sau gol şi Te-am îmbrăcat?</span>
<span class="v-num v-39">39&nbsp;</span><span class="v MT25_39" data-id="MT25_39">Sau când Te-am văzut bolnav sau în temniţă şi am venit la Tine?</span>
<span class="v-num v-40">40&nbsp;</span><span class="v MT25_40" data-id="MT25_40">Iar Împăratul, răspunzând, va zice către ei: Adevărat zic vouă, întrucât aţi făcut unuia dintr-aceşti fraţi ai Mei, prea mici, Mie Mi-aţi făcut.</span>
<span class="v-num v-41">41&nbsp;</span><span class="v MT25_41" data-id="MT25_41">Atunci va zice şi celor de-a stânga: Duceţi-vă de la Mine, blestemaţilor, în focul cel veşnic, care este gătit diavolului şi îngerilor lui.</span>
<span class="v-num v-42">42&nbsp;</span><span class="v MT25_42" data-id="MT25_42">Căci flămând am fost şi nu Mi-aţi dat să mănânc; însetat am fost şi nu Mi-aţi dat să beau;</span>
<span class="v-num v-43">43&nbsp;</span><span class="v MT25_43" data-id="MT25_43">Străin am fost şi nu M-aţi primit; gol, şi nu M-aţi îmbrăcat; bolnav şi în temniţă, şi nu M-aţi cercetat.</span>
<span class="v-num v-44">44&nbsp;</span><span class="v MT25_44" data-id="MT25_44">Atunci vor răspunde şi ei, zicând: Doamne, când Te-am văzut flămând, sau însetat, sau străin, sau gol, sau bolnav, sau în temniţă şi nu Ţi-am slujit?</span>
<span class="v-num v-45">45&nbsp;</span><span class="v MT25_45" data-id="MT25_45">El însă le va răspunde, zicând: Adevărat zic vouă: Întrucât nu aţi făcut unuia dintre aceşti prea mici, nici Mie nu Mi-aţi făcut.</span>
<span class="v-num v-46">46&nbsp;</span><span class="v MT25_46" data-id="MT25_46">Şi vor merge aceştia la osândă veşnică, iar drepţii la viaţă veşnică.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="MT24.html">&lt;</a>
<a class="home" href="index.html">=</a>
<a class="next" href="MT26.html">&gt;</a>
</div></div>
</body>
</html>