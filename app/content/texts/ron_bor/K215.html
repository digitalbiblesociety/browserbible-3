<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A PATRA A REGILOR 15 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K2.html">Biblia Ortodoxă Română Sinodală (2006)</a><a class="location" href="K2.html">CARTEA A PATRA A REGILOR 15</a><a class="prev" href="K214.html">&lt;</a>
<a class="home" href="index.html">=</a>
<a class="next" href="K216.html">&gt;</a>
</div></div>
<div class="section chapter K2 K215 ron_bor ron " dir="ltr" lang="ron" data-id="K215" data-nextid="K216" data-previd="K214">
<div class="c">15</div>
<div class="p">
<span class="v-num v-1">1&nbsp;</span><span class="v K215_1" data-id="K215_1">În anul al douăzeci şi şaptelea al lui Ieroboam, regele lui Israel, s-a făcut rege Azaria, fiul lui Amasia, regele lui Iuda.</span>
<span class="v-num v-2">2&nbsp;</span><span class="v K215_2" data-id="K215_2">Acesta era de şaisprezece ani când S-a făcut rege şi a domnit în Ierusalim cincizeci şi doi de ani. Numele mamei sale era Iecolia din Ierusalim.</span>
<span class="v-num v-3">3&nbsp;</span><span class="v K215_3" data-id="K215_3">Azaria a făcut fapte plăcute în ochii Domnului, purtându-se în toate ca tatăl său Amasia.</span>
<span class="v-num v-4">4&nbsp;</span><span class="v K215_4" data-id="K215_4">Numai înălţimile nu le-a depărtat, căci poporul tot mai săvârşea jertfe ţi tămâieri pe înălţimi.</span>
<span class="v-num v-5">5&nbsp;</span><span class="v K215_5" data-id="K215_5">Dar a lovit Domnul pe rege, şi acesta a fost lepros până în ziua morţii sale şi a trăit într-o casă osebită, în vreme ce Iotam, fiul regelui, era în casa domnească, judecând poporul ţării.</span>
<span class="v-num v-6">6&nbsp;</span><span class="v K215_6" data-id="K215_6">Celelalte ştiri despre Azaria şi tot ce a făcut el sunt scrise în cartea Cronicilor regilor lui Iuda.</span>
<span class="v-num v-7">7&nbsp;</span><span class="v K215_7" data-id="K215_7">În urmă a răposat Azaria cu părinţii săi şi l-au îngropat cu părinţii lui în cetatea lui David, iar în locul lui S-a făcut rege Iotam, fiul său.</span>
<span class="v-num v-8">8&nbsp;</span><span class="v K215_8" data-id="K215_8">În anul al treizeci şi optulea al lui Azaria, regele Iudei, s-a făcut rege peste Israel, în Samaria, Zaharia, fiul lui Ieroboam, şi a domnit şase luni.</span>
<span class="v-num v-9">9&nbsp;</span><span class="v K215_9" data-id="K215_9">Acesta a făcut lucruri netrebnice în ochii Domnului, cum făcuseră şi părinţii lui, căci nu s-a lăsat de păcatele lui Ieroboam, fiul lui Nabat, care a dus pe Israel în ispită.</span>
<span class="v-num v-10">10&nbsp;</span><span class="v K215_10" data-id="K215_10">Dar împotriva lui a făcut răzvrătire Şalum, fiul lui Iabeş, şi l-a lovit înaintea poporului şi l-a ucis şi s-a făcut rege în locul lui.</span>
<span class="v-num v-11">11&nbsp;</span><span class="v K215_11" data-id="K215_11">Celelalte ştiri despre Zaharia sunt scrise în cartea Cronicilor regilor lui Israel.</span>
<span class="v-num v-12">12&nbsp;</span><span class="v K215_12" data-id="K215_12">Şi astfel s-a împlinit cuvântul Domnului, cel rostit către Iehu, când a zis: "Fiii tăi până la al patrulea neam vor şedea pe tronul lui Israel".</span>
<span class="v-num v-13">13&nbsp;</span><span class="v K215_13" data-id="K215_13">Şalum, fiul lui Iabeş, s-a făcut rege în anul al treizeci şi nouălea al lui Azaria, regele Iudei, şi a domnit o lună în Samaria.</span>
<span class="v-num v-14">14&nbsp;</span><span class="v K215_14" data-id="K215_14">Atunci s-a dus Menahem, fiul lui Gadi, din Tirţa şi, ajungând în Samaria, a lovit pe Şalum, fiul lui Iabeş, în Samaria şi l-a ucis şi s-a făcut rege în locul lui.</span>
<span class="v-num v-15">15&nbsp;</span><span class="v K215_15" data-id="K215_15">Alte ştiri despre Şalum şi despre răzvrătirea pe care a făcut-o el sunt scrise în cartea Cronicilor regilor lui Israel.</span>
<span class="v-num v-16">16&nbsp;</span><span class="v K215_16" data-id="K215_16">Atunci Menahem a bătut Tapuahul şi pe toţi cei ce erau în el şi în hotarele lui, începând din Tirţa, pentru că nu şi-a deschis porţile, şi a tăiat pe toate femeile însărcinate de acolo.</span>
<span class="v-num v-17">17&nbsp;</span><span class="v K215_17" data-id="K215_17">Apoi Menahem, fiul lui Gadi, s-a făcut rege peste Israel în anul al treizeci şi nouălea al lui Azaria, regele Iudei, şi a domnit în Samaria zece ani;</span>
<span class="v-num v-18">18&nbsp;</span><span class="v K215_18" data-id="K215_18">Şi a făcut fapte rele în ochii Domnului, nelăsându-se în toate zilele sale de păcatele lui Ieroboam, fiul lui Nabat, care a dus pe Israel în ispită.</span>
<span class="v-num v-19">19&nbsp;</span><span class="v K215_19" data-id="K215_19">Atunci a venit Ful (Tiglatfalasar III), regele Asiriei, asupra ţării israelite. Însă Menahem a dat lui Ful o mie de talanţi de argint, ca să-l susţină şi să întărească domnia în mâinile lui.</span>
<span class="v-num v-20">20&nbsp;</span><span class="v K215_20" data-id="K215_20">Apoi Menahem a scos argintul acesta de la Israeliţi, de la toii cei bogaţi, câte cincizeci de sicli de argint de fiecare om, ca să-i dea regelui Asiriei. Şi regele Asiriei s-a întors şi n-a rămas acolo în tară.</span>
<span class="v-num v-21">21&nbsp;</span><span class="v K215_21" data-id="K215_21">Celelalte ştiri despre Menahem, tot ce a făcut el, sunt scrise în cartea Cronicilor regilor lui Israel.</span>
<span class="v-num v-22">22&nbsp;</span><span class="v K215_22" data-id="K215_22">În urmă a adormit Menahem cu părinţii săi şi în locul lui s-a făcut rege Pecahia, feciorul său.</span>
<span class="v-num v-23">23&nbsp;</span><span class="v K215_23" data-id="K215_23">Pecahia, feciorul lui Menahem, s-a făcut rege peste Israel în Samaria în anul al cincizecilea al lui Azaria, regele Iudei şi a domnit doi ani.</span>
<span class="v-num v-24">24&nbsp;</span><span class="v K215_24" data-id="K215_24">Şi a făcut fapte rele în ochii Domnului, nelăsându-se de păcatele lui Ieroboam, fiul lui Nabat, care a dus pe Israel în ispită.</span>
<span class="v-num v-25">25&nbsp;</span><span class="v K215_25" data-id="K215_25">Dar împotriva lui s-a răzvrătit Pecah, fiul lui Remalia, cel al treilea în rang după el, împreună cu Argob şi cu Arie, care aveau cu ei cincizeci de bărbaţi din Galaad şi l-au lovit în Samaria, chiar în turnul casei regale, l-au omorât şi s-a făcut rege În locul lui.</span>
<span class="v-num v-26">26&nbsp;</span><span class="v K215_26" data-id="K215_26">Celelalte ştiri despre Pecahia, tot ce a făcut el, sunt scrise în cartea Cronicilor regilor lui Israel.</span>
<span class="v-num v-27">27&nbsp;</span><span class="v K215_27" data-id="K215_27">În anul al cincizeci şi doilea al lui Azaria, regele Iudei, s-a făcut rege peste Israel, în Samaria, Pecah, fiul lui Remalia şi a domnit douăzeci de ani.</span>
<span class="v-num v-28">28&nbsp;</span><span class="v K215_28" data-id="K215_28">Şi a făcut lucruri rele în ochii Domnului, nelăsându-se de păcatele lui Ieroboam, fiul lui Nabat, care a dus pe Israel în ispită.</span>
<span class="v-num v-29">29&nbsp;</span><span class="v K215_29" data-id="K215_29">În zilele lui Pecah, regele lui Israel, a venit Tiglatfalasar, regele Asiriei, şi a luat Ionul, Abel-Bet-Maaca, Ianoah, Chedeş, Haţor, Galaadul, Galileea şi tot pământul lui Neftali şi pe locuitori i-a strămutat în Asiria.</span>
<span class="v-num v-30">30&nbsp;</span><span class="v K215_30" data-id="K215_30">Atunci Osea, fiul lui Ela, a făcut o uneltire împotriva lui Pecah, fiul lui Remalia şi l-a lovit şi l-a ucis şi s-a făcut rege în locul lui, în anul al douăzecilea al lui Ioatam, fiul lui Azaria.</span>
<span class="v-num v-31">31&nbsp;</span><span class="v K215_31" data-id="K215_31">Celelalte ştiri despre Pecah şi despre tot ce a făcut el sunt scrise în cartea Cronicilor regilor lui Israel.</span>
<span class="v-num v-32">32&nbsp;</span><span class="v K215_32" data-id="K215_32">În anul al doilea al lui Pecah, fiul lui Remalia, regele lui Israel, s-a făcut rege Ioatam, fiul lui Azaria, regele Iudei.</span>
<span class="v-num v-33">33&nbsp;</span><span class="v K215_33" data-id="K215_33">Acesta era de douăzeci şi cinci de ani când s-a făcut rege şi a domnit în Ierusalim şaisprezece ani. Numele mamei lui era Ieruşa, fiica lui Ţadoc.</span>
<span class="v-num v-34">34&nbsp;</span><span class="v K215_34" data-id="K215_34">Şi a făcut el lucruri plăcute în ochii Domnului. Cum s-a purtat tatăl său Azaria aşa s-a purtat şi el în toate.</span>
<span class="v-num v-35">35&nbsp;</span><span class="v K215_35" data-id="K215_35">Numai înălţimile nu le-a înlăturat, căci poporul tot mai săvârşea jertfe şi tămâieri pe înălţimi. Tot el a făcut poarta de sus la templul Domnului.</span>
<span class="v-num v-36">36&nbsp;</span><span class="v K215_36" data-id="K215_36">Iar celelalte ştiri despre Ioatam şi tot ce a făcut el, sunt scrise în cartea Cronicilor regilor lui Iuda.</span>
<span class="v-num v-37">37&nbsp;</span><span class="v K215_37" data-id="K215_37">În zilele acelea a început Domnul a trimite asupra Iudei pe Raţon, regele Siriei, şi pe Pecah, fiul lui Remalia.</span>
<span class="v-num v-38">38&nbsp;</span><span class="v K215_38" data-id="K215_38">Ioatam a răposat cu părinţii săi şi a fost îngropat cu ei în cetatea lui David, strămoşul său, iar în locul lui a fost făcut rege Ahaz, fiul său.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K214.html">&lt;</a>
<a class="home" href="index.html">=</a>
<a class="next" href="K216.html">&gt;</a>
</div></div>
</body>
</html>