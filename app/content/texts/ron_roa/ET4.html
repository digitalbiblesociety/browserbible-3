<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA ESTEREI 4 (ROA)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="ET.html">BIBLIA SAU SFÂNTA SCRIPTURĂ versiune diortosită după Septuaginta, redactată, adnotată şi tipărită de Bartolomeu Valeriu Anania</a><a class="location" href="ET.html">CARTEA ESTEREI 4</a><a class="prev" href="ET3.html">&lt;</a>
<a class="home" href="index.html">=</a>
<a class="next" href="ET5.html">&gt;</a>
</div></div>
<div class="section chapter ET ET4 ron_roa ron " dir="ltr" lang="ron" data-id="ET4" data-nextid="ET5" data-previd="ET3">
<div class="c">4</div>
<div class="p">
<span class="v-num v-1">1&nbsp;</span><span class="v ET4_1" data-id="ET4_1">Când Mardoheu şi-a dat seama de ceea ce se făcuse, şi-a sfâşiat hainele şi s'a îmbrăcat în sac şi s'a presărat cu cenuşă ; şi, alergând pe uliţele cetăţii, striga cu glas mare: "Piere neamul care n'a făcut nimic rău!"</span>
<span class="v-num v-2">2&nbsp;</span><span class="v ET4_2" data-id="ET4_2">Şi a venit la poarta regelui, dar acolo a rămas, căci nu-i era îngăduit să intre în curte având pe el sac şi cenuşă.</span>
<span class="v-num v-3">3&nbsp;</span><span class="v ET4_3" data-id="ET4_3">Şi'n fiecare ţară unde fuseseră vestite scrisorile, strigăt şi tânguire şi plângere mare era printre Iudei: sac pe ei, şi cenuşă şi-au presărat.</span>
<span class="v-num v-4">4&nbsp;</span><span class="v ET4_4" data-id="ET4_4">Atunci slujnicele şi eunucii reginei au venit la ea şi i-au spus: iar ea, când a auzit ce se făcuse, s'a tulburat; şi a trimis la Mardoheu ca să-l îmbrace, adică să ia de pe el haina de sac, dar el nu s'a învoit.</span>
<span class="v-num v-5">5&nbsp;</span><span class="v ET4_5" data-id="ET4_5">Aşa că Estera l-a chemat pe Hatac, eunucul ei, cel care era rânduit să-i stea aproape, şi l-a trimis la Mardoheu, ca să afle adevărul.</span>
<span class="v-num v-6">6&nbsp;</span><span class="v ET4_6" data-id="ET4_6">Şi mergând Hatac la Mardoheu în piaţa oraşului ce se afla în faţa curţii regelui,</span>
<span class="v-num v-7">7&nbsp;</span><span class="v ET4_7" data-id="ET4_7">Mardoheu i-a spus acestuia ce se petrecuse, şi făgăduinţa pe care Aman i-o făcuse regelui, aceea de a aduce în vistierie zece mii de talanţi pentru ca el să-i nimicească pe Iudei.</span>
<span class="v-num v-8">8&nbsp;</span><span class="v ET4_8" data-id="ET4_8">Şi i-a dat şi o copie de pe porunca pornită din Suza - aceea ce privea nimicirea -, ca s'o arate Esterei. Şi i-a mai zis să-i poruncească să intre la rege şi să-l roage şi să-l înduplece pentru popor; "şi să-ţi aduci aminte de zilele tale cele smerite, cum erai tu hrănită cu mâna mea; fiindcă Aman - cel ce este al doilea după rege - a grăit împotriva noastră, ca să fim daţi morţii. Cheamă-L pe Domnul şi vorbeşte-i regelui despre noi, să ne scape de la moarte".</span>
<span class="v-num v-9">9&nbsp;</span><span class="v ET4_9" data-id="ET4_9">Aşa că Hatac a venit la ea şi i-a spus toate cuvintele acestea.</span>
<span class="v-num v-10">10&nbsp;</span><span class="v ET4_10" data-id="ET4_10">Atunci Estera a zis către Hatac: "Mergi la Mardoheu şi spune-i:</span>
<span class="v-num v-11">11&nbsp;</span><span class="v ET4_11" data-id="ET4_11">Toate neamurile din regat ştiu că oricine - bărbat sau femeie - va intra la rege (în curtea cea mai dinlăuntru) fără să fi fost chemat, acea persoană nu scapă vie (în afară de aceea asupra căreia regele îşi va întinde sceptrul său de aur); or, sunt treizeci de zile de când eu n'am mai fost chemată să intru la rege".</span>
<span class="v-num v-12">12&nbsp;</span><span class="v ET4_12" data-id="ET4_12">Iar Hatac i-a spus lui Mardoheu cuvintele Esterei.</span>
<span class="v-num v-13">13&nbsp;</span><span class="v ET4_13" data-id="ET4_13">Şi a zis Mardoheu către Hatac: "Mergi la ea şi spune-i: "Estera, să nu spui în sine-ţi că doar tu, dintre toţi Iudeii, vei scăpa în regat;</span>
<span class="v-num v-14">14&nbsp;</span><span class="v ET4_14" data-id="ET4_14">că dacă tu nu vei vrea să asculţi în această împrejurare, Iudeilor le va veni ajutor şi sprijin din altă parte, iar tu şi casa tatălui tău veţi pieri; [pe de altă parte], cine ştie dacă nu cumva tu ai fost făcută regină tocmai pentru această împrejurare?"".</span>
<span class="v-num v-15">15&nbsp;</span><span class="v ET4_15" data-id="ET4_15">Atunci Estera l-a trimis la Mardoheu pe cel ce venise la ea, ca să-i spună:</span>
<span class="v-num v-16">16&nbsp;</span><span class="v ET4_16" data-id="ET4_16">"Du-te şi adună-i pe Iudeii din Suza şi postiţi pentru mine; timp de trei zile să nu mâncaţi şi să nu beţi, nici noaptea şi nici ziua; şi nici eu cu slujnicele mele nu vom mânca; atunci voi intra la rege înfruntând legea, chiar dacă va trebui să mor".</span>
<span class="v-num v-17">17&nbsp;</span><span class="v ET4_17" data-id="ET4_17">Aşa că Mardoheu s'a dus şi a făcut aşa cum îi poruncise Estera. Şi I s'a rugat Domnului, pomenind toate lucrurile Domnului, şi a zis: "Doamne, Doamne, Împărate Atotţiitorule,toate se află sub a Ta stăpânireşi nu-i nimeni care să-Ţi stea împotrivădacă Tu vei vrea să-L mântuieşti pe Israel. Că Tu ai făcut cerul şi pământulşi tot ce e minunat în lumea de sub cer;Tu eşti Domnul tuturorşi nu-i nimeni care să-Ţi poată sta Ţie împotrivă, Doamne!Tu pe toate le cunoşti,Tu ştii că nu din semeţie şi nici din trufie şi nici din poftă de slavăam făcut ceea ce am făcut,anume să nu mă închintrufaşului Aman- că de dragul mântuirii lui Israelaş fi fost bucuros chiar să-i sărut picioarele -;ci am făcut aceastaca să nu pun slava omuluimai presus de slava lui Dumnezeuşi pentru ca să nu mă închin la nimeniîn afară de Tine, Domnul meu,lucrul acesta nefăcându-l din trufie. Şi acum, Doamne, Dumnezeule,Împăratul şi Dumnezeul lui Avraam,fie-Ţi milă de poporul Tău,căci [duşmanii noştri] caută să ne dea pierzăriişi au poftit să nimicească vechea Ta moştenire.Nu trece cu vederea partea Tape care Ţi-ai răscumpărat-o din ţara Egiptului.Ascultă-mi rugăciuneaşi îmblânzeşte-Te faţă de moştenirea Ta;plânsul nostru întoarce-l întru veselie,ca să putem rămâne vii şi să lăudăm numele Tău, Doamne,şi să nu astupigura celor ce Te laudă". Şi tot Israelul a strigat cu putere, căci moartea lor le stătea înaintea ochilor. Iar regina Estera, fiind cuprinsă de frica morţii, a alergat la Domnul; şi, lepădându-şi hainele slavei, s'a îmbrăcat în haine de plângere şi de jale, iar în locul uleiurilor aromate şi-a umplut capul cu cenuşă şi gunoi; trupul foarte şi l-a smerit, şi fiece loc al desfătării sale l-a umplut cu smocuri smulse din părul ei. Şi s'a rugat către Domnul, Dumnezeul lui Israel, zicând:"Doamne al meu, doar Tu eşti Împăratul nostru;ajută-mă pe mine cea singură,cea care nu am alt ajutor decât numai de la Tine;că pieirea mea îmi stă înainte. Eu am auzit de la tatăl meu,în neamul părinţilor mei,că Tu, Doamne, Ţi l-ai alespe Israel din toate neamurileşi pe părinţii noştri din toţi strămoşii lorspre moştenire veşnică,şi că ai făcut pentru ei tot ce ai grăit. Şi acum, noi am păcătuit faţă de Tine,iar Tu ne-ai dat în mâinile vrăjmaşilor noştrifiindcă noi i-am cinstit pe dumnezeii lor;drept eşti Tu, Doamne! Dar acum, ei nu s'au mulţumitcu amărăciunea robiei noastre,ci şi-au dat mâna cu idolii lor,ca să răstoarne poruncile gurii Taleşi să nimicească moştenirea Taşi să astupe gura celor ce Te laudă pe Tineşi să stingă slava casei Tale şi jertfelnicul Tăuşi să dezlege gura neamurilorspre a-i preaslăvi pe dumnezeii lor cei mincinoşişi pentru ca regele cel muritor să fie'ntotdeauna preţuit. Doamne, nu da sceptrul Tăucelor ce nu sunt,ca să nu râdă ei de căderea noastră,ci întoarce-le uneltirea împotriva lor înşişi,iar pe cel ce a început să ne răneascăfă-l de ruşine.Adu-Ţi aminte de noi, Doamne,arată-Te în vremea necazului nostru şi dă-mi curaj,Tu, Împărat al dumnezeilor şi Stăpân a toată stăpânirea.Pune-mi în gură cuvânt cu trecereîn faţa leuluişi umple-i inima de ură împotriva celui ce se luptă cu noi,pentru ca să piară acela,el şi cei de un gând cu el. Pe noi însă izbăveşte-ne cu mâna Ta,iar mie, celei singure, ajută-mi,că nu am pe nimeni în afară de Tine, Doamne!Tu pe toate le cunoştişi ştii că eu urăsc slava nelegiuiţilor,că îmi este silă de patul celor netăiaţi-împrejurşi de tot străinul.Tu eşti Cel ce-mi cunoşti nevoia,că nu pot suferi semnul mândriei mele,care se află pe capul meu în zilele când ies la vedere,că-mi e silă de el ca de o haină întinată cu sângeşi că nu-l port atunci când sunt singură.Roaba Ta n'a mâncat din masa lui Aman,nici n'a preţuit ospăţul regelui,nici că am băut din vinul jertfit idolilor; nici că roaba Ta s'a veselit,din ziua ridicării mele şi până acum,fără numai întru Tine, Doamne, Dumnezeul lui Avraam. Dumnezeule, Cel ce ai putere peste toate,auzi glasul celei fără de nădejdeşi izbăveşte-ne din mâna celor ce caută să ne facă răuşi eliberează-mă de frica mea!"</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="ET3.html">&lt;</a>
<a class="home" href="index.html">=</a>
<a class="next" href="ET5.html">&gt;</a>
</div></div>
</body>
</html>