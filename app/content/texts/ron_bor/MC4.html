<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>MIHEIA 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MC.html">Biblia Ortodoxă Română Sinodală (2006)</a><a class="location" href="MC.html">MIHEIA 4</a><a class="prev" href="MC3.html">&lt;</a>
<a class="home" href="index.html">=</a>
<a class="next" href="MC5.html">&gt;</a>
</div></div>
<div class="section chapter MC MC4 ron_bor ron " dir="ltr" lang="ro" data-id="MC4" data-nextid="MC5" data-previd="MC3">
<div class="c">4</div>
<div class="p">
<span class="v-num v-1">1&nbsp;</span><span class="v MC4_1" data-id="MC4_1">Şi în zilele cele de apoi, muntele templului Domnului se va înălţa peste vârfurile munţilor şi mai sus decât dealurile şi către el vor curge popoarele;</span>
<span class="v-num v-2">2&nbsp;</span><span class="v MC4_2" data-id="MC4_2">Popoare multe se vor îndrepta spre el zicând: "Veniţi să ne suim în muntele Domnului, în templul Dumnezeului lui Iacov, şi El ne va învăţa căile Sale, şi să mergem pe cărările Sale, că din Sion va ieşi legea şi cuvântul lui Dumnezeu din Ierusalim!"</span>
<span class="v-num v-3">3&nbsp;</span><span class="v MC4_3" data-id="MC4_3">El va fi judecător al multor popoare şi dreptate va împărţi la neamuri puternice până departe. Acelea vor preface săbiile lor în fiare de plug şi lăncile lor în cosoare. Şi nici un neam nu va mai ridica sabia împotriva altuia şi nu se vor mai învăţa cum să se lupte;</span>
<span class="v-num v-4">4&nbsp;</span><span class="v MC4_4" data-id="MC4_4">Ci fiecare va sta liniştit sub vita şi smochinul lui şi nimeni nu-i va înfricoşa, căci gura Domnului Savaot a grăit!</span>
<span class="v-num v-5">5&nbsp;</span><span class="v MC4_5" data-id="MC4_5">Atunci toate popoarele vor umbla fiecare în numele dumnezeului său, iar noi vom merge în numele Domnului Dumnezeului nostru de acum şi până în veac!</span>
<span class="v-num v-6">6&nbsp;</span><span class="v MC4_6" data-id="MC4_6">În ziua aceea, zice Domnul, voi aduna laolaltă pe cei care o luaseră la fugă şi pe cei chinuiţi;</span>
<span class="v-num v-7">7&nbsp;</span><span class="v MC4_7" data-id="MC4_7">Şi din cei şchiopi voi face un rest şi din cei ce au fost împovăraţi, un neam puternic, şi Domnul va împărăţi peste ei în muntele Sionului, de acum şi până m veac!</span>
<span class="v-num v-8">8&nbsp;</span><span class="v MC4_8" data-id="MC4_8">Iar la tine, turnul de pază al turmei, colina fiicei Sionului, la tine se va întoarce stăpânirea de odinioară, împărăţia fiicei Ierusalimului!</span>
<span class="v-num v-9">9&nbsp;</span><span class="v MC4_9" data-id="MC4_9">Şi acum pentru ce strigi aşa de tare? Oare îţi lipseşte rege şi sfătuitorul tău a pierit şi te-au cuprins durerile ca pe una care naşte?</span>
<span class="v-num v-10">10&nbsp;</span><span class="v MC4_10" data-id="MC4_10">Sufere dureri de naştere şi zvârcoleşte-te ca o femeie în chinuri, fiică a Sionului, căci vei ieşi din cetate şi te vei sălăşlui în câmp şi te vei duce în Babilon. Acolo tu vei fi izbăvită şi acolo te va răscumpăra Domnul din mâna vrăjmaşilor tăi.</span>
<span class="v-num v-11">11&nbsp;</span><span class="v MC4_11" data-id="MC4_11">Acum s-au adunat la tine neamuri fără de număr, care zic: "Pângărită să fie, şi ochii noştri să privească nesăţioşi Sionul!"</span>
<span class="v-num v-12">12&nbsp;</span><span class="v MC4_12" data-id="MC4_12">Dar ele nu cunosc cugetele Domnului şi nu pricep sfatul Lui, că El le-a adunat ca snopii pe arie.</span>
<span class="v-num v-13">13&nbsp;</span><span class="v MC4_13" data-id="MC4_13">Scoală-te şi calcă în picioare pe fiica Sionului; că voi face cornul tău de fier şi copitele tale de aramă! Tu vei zdrobi popoare multe şi prada luată de la ele, Domnului o vei închina şi bogăţiile lor Stăpânului a tot pământul.</span>
<span class="v-num v-14">14&nbsp;</span><span class="v MC4_14" data-id="MC4_14">Şi acum închide-te cu zid, Bet-Gader! Suntem cuprinşi de toate părţile! Ei lovesc cu toiagul peste obraz pe toate seminţiile lui Israel!</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="MC3.html">&lt;</a>
<a class="home" href="index.html">=</a>
<a class="next" href="MC5.html">&gt;</a>
</div></div>
</body>
</html>