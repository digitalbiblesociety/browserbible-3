<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A TREIA A REGILOR 19 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="K1.html">Biblia Ortodoxă Română Sinodală (2006)</a><a class="location" href="K1.html">CARTEA A TREIA A REGILOR 19</a><a class="prev" href="K118.html">&lt;</a>
<a class="home" href="index.html">=</a>
<a class="next" href="K120.html">&gt;</a>
</div></div>
<div class="section chapter K1 K119 ron_bor ron " dir="ltr" lang="ro" data-id="K119" data-nextid="K120" data-previd="K118">
<div class="c">19</div>
<div class="p">
<span class="v-num v-1">1&nbsp;</span><span class="v K119_1" data-id="K119_1">Şi a spus Ahab Izabelei. tot ce a făcut Ilie şi cum a ucis pe toţi proorocii cu sabia.</span>
<span class="v-num v-2">2&nbsp;</span><span class="v K119_2" data-id="K119_2">Atunci a trimis Izabela un vestitor la Ilie, ca să-i spună: "Dacă tu eşti Ilie şi eu Izabela, aşa şi aşa să-mi facă dumnezeii, ba încă şi mai mult, dacă mâine pe vremea aceasta nu voi face cu viaţa ta la fel cum ai făcut şi tu cu fiecare din ei!"</span>
<span class="v-num v-3">3&nbsp;</span><span class="v K119_3" data-id="K119_3">Când a auzit Ilie aceasta, s-a sculat şi a plecat, să-şi scape viaţa sa, şi a venit la Beer-Şeba, care este în Iuda, şi şi-a lăsat ucenicul acolo,</span>
<span class="v-num v-4">4&nbsp;</span><span class="v K119_4" data-id="K119_4">Iar el s-a dus mai departe în pustiu, cale de o zi, şi s-a aşezat sub un ienupăr şi îşi ruga moartea, zicând: "Îmi ajunge acum, Doamne! Ia-mi sufletul că nu sunt eu mai bun decât părinţii mei!"</span>
<span class="v-num v-5">5&nbsp;</span><span class="v K119_5" data-id="K119_5">Şi s-a culcat şi a adormit acolo sub ienupăr. Şi iată un înger l-a atins şi i-a zis: "Scoală de mănâncă şi bea!"</span>
<span class="v-num v-6">6&nbsp;</span><span class="v K119_6" data-id="K119_6">Şi a căutat Ilie şi iată, la căpătâiul lui, o turtă coaptă în vatră şi un urcior cu apă. Şi a mâncat şi a băut şi a adormit iar.</span>
<span class="v-num v-7">7&nbsp;</span><span class="v K119_7" data-id="K119_7">Dar iată îngerul Domnului s-a întors a doua oară, s-a atins de el şi a zis: "Scoată de mănâncă şi bea, că lungă-ţi este calea!"</span>
<span class="v-num v-8">8&nbsp;</span><span class="v K119_8" data-id="K119_8">Şi s-a sculat Ilie şi a mâncat şi a bătut şi întărindu-se cu acea mâncare, a mers patruzeci de zile şi patruzeci de nopţi, până la Horeb, muntele lui Dumnezeu.</span>
<span class="v-num v-9">9&nbsp;</span><span class="v K119_9" data-id="K119_9">Şi a intrat acolo într-o peşteră şi a rămas acolo. Şi iată cuvântul Domnului a fost către el şi i-a zis: "Ce faci aici, Ilie?"</span>
<span class="v-num v-10">10&nbsp;</span><span class="v K119_10" data-id="K119_10">Iar Ilie a zis: "Cu râvnă am râvnit pentru Domnul Dumnezeul Savaot, căci fiii lui Israel au părăsit legământul Tău, au dărâmat jertfelnicele Tale şi pe proorocii Tăi i-au ucis cu sabia, rămânând numai eu singur, dar caută să ia şi sufletul meu!"</span>
<span class="v-num v-11">11&nbsp;</span><span class="v K119_11" data-id="K119_11">A zis Domnul: "Ieşi şi stai pe munte înaintea feţei Domnului! Că iată Domnul va trece; şi înaintea Lui va fi vijelie năprasnică ce va despica munţii şi va sfărâma stâncile, dar Domnul nu va fi în vijelie. După vijelie va fi cutremur, dar Domnul nu va fi în cutremur;</span>
<span class="v-num v-12">12&nbsp;</span><span class="v K119_12" data-id="K119_12">După cutremur va fi foc, dar nici în foc nu va fi Domnul. Iar după foc va fi adiere de vânt lin şi acolo va fi Domnul".</span>
<span class="v-num v-13">13&nbsp;</span><span class="v K119_13" data-id="K119_13">Auzind aceasta, Ilie şi-a acoperit faţa cu mantia lui şi a ieşit şi a stat la gura peşterii. Şi a fost către el un glas care i-a zis: "Ce faci aici, Ilie?"</span>
<span class="v-num v-14">14&nbsp;</span><span class="v K119_14" data-id="K119_14">Iar el a zis: "Cu râvnă am râvnit pentru Domnul Dumnezeul Savaot, că au părăsit fiii lui Israel legământul Tău, au dărâmat jertfelnicele Tale şi pe proorocii Tăi i-au ucis cu sabia; numai eu singur am rămas, dar caută să ia şi sufletul meu!"</span>
<span class="v-num v-15">15&nbsp;</span><span class="v K119_15" data-id="K119_15">Şi a zis Domnul: "Mergi şi întoarce-te pe calea ta prin pustiu la Damasc şi, când vei ajunge acolo, să ungi rege peste Siria pe Hazael;</span>
<span class="v-num v-16">16&nbsp;</span><span class="v K119_16" data-id="K119_16">Pe Iehu, fiul lui Nimşi, să-l ungi rege peste Israel; iar pe Elisei, fiul lui Şafat din Abel-Mehola, să-l ungi prooroc în locul tău!</span>
<span class="v-num v-17">17&nbsp;</span><span class="v K119_17" data-id="K119_17">Cine va fugi de sabia lui Hazael, pe acela să-l omoare Iehu, iar cine va scăpa de sabia lui Iehu, pe acela să-l omoare Elisei.</span>
<span class="v-num v-18">18&nbsp;</span><span class="v K119_18" data-id="K119_18">Eu însă mi-am oprit dintre Israeliţi şapte mii de bărbaţi; genunchii tuturor acestora nu s-au plecat înaintea lui Baal şi buzele tuturor acestora nu l-au sărutat!"</span>
<span class="v-num v-19">19&nbsp;</span><span class="v K119_19" data-id="K119_19">Atunci a plecat Ilie de acolo şi a găsit pe Elisei, fiul lui Şafat, arând; acesta avea douăsprezece perechi de boi la pluguri şi la perechea a douăsprezecea era el însuşi. Şi Ilie a trecut pe lângă el aruncându-i mantia.</span>
<span class="v-num v-20">20&nbsp;</span><span class="v K119_20" data-id="K119_20">Atunci a lăsat Elisei boii şi a alergat după Ilie, zicând: "Lasă-mă să merg să sărut pe tatăl şi pe mama mea şi voi veni după tine!" Iar el i-a zis: "Du-te şi vino înapoi, că ce-am făcut e făcut!"</span>
<span class="v-num v-21">21&nbsp;</span><span class="v K119_21" data-id="K119_21">Plecând de la el, a luat o pereche de boi pe care i-a junghiat şi, făcând foc cu plugul boilor, a fript carnea lor şi au împărţit-o la oameni şi au mâncat-o. Iar el s-a sculat şi s-a dus după Ilie şi a început să-i slujească.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="K118.html">&lt;</a>
<a class="home" href="index.html">=</a>
<a class="next" href="K120.html">&gt;</a>
</div></div>
</body>
</html>