<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>IOIL 2 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JL.html">Biblia Ortodoxă Română Sinodală (2006)</a><a class="location" href="JL.html">IOIL 2</a><a class="prev" href="JL1.html">&lt;</a>
<a class="home" href="index.html">=</a>
<a class="next" href="JL3.html">&gt;</a>
</div></div>
<div class="section chapter JL JL2 ron_bor ron " dir="ltr" lang="ro" data-id="JL2" data-nextid="JL3" data-previd="JL1">
<div class="c">2</div>
<div class="p">
<span class="v-num v-1">1&nbsp;</span><span class="v JL2_1" data-id="JL2_1">Sunaţi din trâmbiţă în Sion, strigaţi din răsputeri în muntele cel sfânt al Meu, ca să se cutremure toţi locuitorii ţării! Căci vine ziua Domnului; iată ea este aproape;</span>
<span class="v-num v-2">2&nbsp;</span><span class="v JL2_2" data-id="JL2_2">O zi de întuneric şi de beznă, zi cu nori şi cu negură deasă. Precum zorile se revarsă pe deasupra munţilor, tot aşa dă năvală un popor numeros şi puternic, cum n-a mai fost niciodată şi cum nu va mai fi după el până în anii vremurilor celor mai îndepărtate.</span>
<span class="v-num v-3">3&nbsp;</span><span class="v JL2_3" data-id="JL2_3">Înaintea lui merge mistuind focul, iar după el arde văpaia. Pământul este înaintea lui ca grădina raiului, iar după trecerea lui, pustiu înfricoşător, căci nimic nu scapă din faţa lui.</span>
<span class="v-num v-4">4&nbsp;</span><span class="v JL2_4" data-id="JL2_4">Cum sunt caii, aşa le este chipul lor; şi ca sprinteni călăreţi, aşa aleargă.</span>
<span class="v-num v-5">5&nbsp;</span><span class="v JL2_5" data-id="JL2_5">Se aud ca un duruit de care de război, care se avântă în goană pe creştetul munţilor, ca pârâitul flăcărilor care mistuie o mirişte, ca o oştire puternică aşezată în linie de bătaie.</span>
<span class="v-num v-6">6&nbsp;</span><span class="v JL2_6" data-id="JL2_6">Înaintea lui popoarele tremură de spaimă, toate feţele ard ca văpaia.</span>
<span class="v-num v-7">7&nbsp;</span><span class="v JL2_7" data-id="JL2_7">Aleargă ca nişte viteji; ca războinicii încercaţi se avântă peste ziduri; om după om îşi urmează calea, fără ca vreunul să se rătăcească.</span>
<span class="v-num v-8">8&nbsp;</span><span class="v JL2_8" data-id="JL2_8">Nimeni nu se îmbrânceşte cu cel de alături, fiecare îşi vede de drumul lui; printre săgeţi îşi croiesc cale, fără ca nici unul să rupă rândul.</span>
<span class="v-num v-9">9&nbsp;</span><span class="v JL2_9" data-id="JL2_9">Dau năvală în cetate, aleargă pe deasupra zidurilor, pătrund în case şi intră pe ferestre ca furii.</span>
<span class="v-num v-10">10&nbsp;</span><span class="v JL2_10" data-id="JL2_10">Înaintea lor tremură pământul, cerul se cutremură, soarele şi luna se întunecă, iar stelele îşi pierd strălucirea lor.</span>
<span class="v-num v-11">11&nbsp;</span><span class="v JL2_11" data-id="JL2_11">Dar Domnul Îşi face auzit glasul în fruntea oştirilor Sale, căci întinsă foarte este tabăra Lui şi puternic este cel ce împlineşte poruncile Lui. Ziua Domnului este mare şi înfricoşătoare foarte şi cine va putea sta împotriva ei?</span>
<span class="v-num v-12">12&nbsp;</span><span class="v JL2_12" data-id="JL2_12">"Şi acum, zice Domnul, întoarceţi-vă la Mine din toată inima voastră, cu postiri, cu plâns şi cu tânguire".</span>
<span class="v-num v-13">13&nbsp;</span><span class="v JL2_13" data-id="JL2_13">Sfâşiaţi inimile şi nu hainele voastre, şi întoarceţi-vă către Domnul Dumnezeul vostru, căci El este milostiv şi îndurat, încet la mânie şi mult Milostiv şi-I pare rău de răul pe care l-a trimis asupra voastră.</span>
<span class="v-num v-14">14&nbsp;</span><span class="v JL2_14" data-id="JL2_14">O, de v-aţi întoarce şi v-aţi pocăi, ar rămâne de pe urma voastră o binecuvântare, un prinos şi o jertfă cu turnare pentru Domnul Dumnezeul vostru!</span>
<span class="v-num v-15">15&nbsp;</span><span class="v JL2_15" data-id="JL2_15">Sunaţi din trâmbiţă în Sion, gătiţi postiri sfinte, prăznuiţi sărbătoarea cea pentru toţi!</span>
<span class="v-num v-16">16&nbsp;</span><span class="v JL2_16" data-id="JL2_16">Adunaţi poporul, vestiţi o adunare sfântă, strângeţi laolaltă pe bătrâni, aduceţi copiii şi pruncii care sug la sân; să iasă mirele din cămara lui şi mireasa din iatacul ei!</span>
<span class="v-num v-17">17&nbsp;</span><span class="v JL2_17" data-id="JL2_17">Între tindă şi altar să plângă preoţii, slujitorii Domnului, şi să zică: "Milostiveşte-Te, Doamne, către poporul Tău şi nu face de ocară moştenirea Ta ca să-şi bată joc de ea neamurile!" Pentru ce să se spună printre neamuri: "Unde este Dumnezeul lor?"</span>
<span class="v-num v-18">18&nbsp;</span><span class="v JL2_18" data-id="JL2_18">Dar Domnul este plin de zel pentru ţara Sa şi Se îndură de poporul Său.</span>
<span class="v-num v-19">19&nbsp;</span><span class="v JL2_19" data-id="JL2_19">Pentru aceasta a răspuns Domnul către poporul Său, grăind: "Iată, Eu vă voi trimite grâu, must şi untdelemn şi vă voi sătura şi nu vă voi mai face de ocară printre neamuri!</span>
<span class="v-num v-20">20&nbsp;</span><span class="v JL2_20" data-id="JL2_20">Prăpădul duşmanului de la miazănoapte îl voi depărta de la voi şi-l voi izgoni înspre un ţinut uscat şi pustiu; capătul lui spre marea cea de la răsărit, iar sfârşitul la marea cea dinspre apus; şi se va ridica din el duhoare şi miros de stârv va porni din el, căci a săvârşit lucruri mari".</span>
<span class="v-num v-21">21&nbsp;</span><span class="v JL2_21" data-id="JL2_21">Nu te teme, tu ţară, bucură-te şi te veseleşte, căci Domnul a făcut lucruri mari!</span>
<span class="v-num v-22">22&nbsp;</span><span class="v JL2_22" data-id="JL2_22">Nu vă temeţi nici voi dobitoacele câmpului, căci au înverzit păşunile pustiului; căci pomii dau roadele lor; smochinul şi viţa de vie vor fi plini de roade.</span>
<span class="v-num v-23">23&nbsp;</span><span class="v JL2_23" data-id="JL2_23">Şi voi locuitori ai Sionului, bucuraţi-vă şi vă veseliţi în Domnul Dumnezeul vostru, căci El v-a dat pe Învăţătorul dreptăţii; şi v-a mai trimis şi ploaie, ploaie timpurie şi târzie, ca odinioară.</span>
<span class="v-num v-24">24&nbsp;</span><span class="v JL2_24" data-id="JL2_24">Şi ariile se vor umple de grâu; iar teascurile vor da peste margini de must şi de untdelemn.</span>
<span class="v-num v-25">25&nbsp;</span><span class="v JL2_25" data-id="JL2_25">Şi vă voi da ani de belşug în locul anilor în care au mâncat lăcustele mici, cele mari, cele zburătoare şi stolurile de lăcuste, marea Mea oştire pe care am trimis-o împotriva voastră.</span>
<span class="v-num v-26">26&nbsp;</span><span class="v JL2_26" data-id="JL2_26">Şi veţi mânca din destul şi vă veţi sătura şi veţi preaslăvi numele Domnului Dumnezeului vostru, Care a făcut cu voi lucruri minunate. Şi poporul Meu nu se va ruşina în veci de veci!</span>
<span class="v-num v-27">27&nbsp;</span><span class="v JL2_27" data-id="JL2_27">Atunci vă veţi da seama că Eu sunt în mijlocul lui Israel şi că Eu sunt Domnul Dumnezeul vostru şi nu este altul, iar poporul Meu nu va mai fi niciodată de ocară!</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="JL1.html">&lt;</a>
<a class="home" href="index.html">=</a>
<a class="next" href="JL3.html">&gt;</a>
</div></div>
</body>
</html>