<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>CARTEA A DOUA A MACABEILOR 4 (BOR)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="M2.html">Biblia Ortodoxă Română Sinodală (2006)</a><a class="location" href="M2.html">CARTEA A DOUA A MACABEILOR 4</a><a class="prev" href="M23.html">&lt;</a>
<a class="home" href="index.html">=</a>
<a class="next" href="M25.html">&gt;</a>
</div></div>
<div class="section chapter M2 M24 ron_bor ron " dir="ltr" lang="ron" data-id="M24" data-nextid="M25" data-previd="M23">
<div class="c">4</div>
<div class="p">
<span class="v-num v-1">1&nbsp;</span><span class="v M24_1" data-id="M24_1">Iar Simon de care am vorbit mai înainte, care a fost vânzătorul banilor şi al patriei, grăia rău de Onia, ca şi cum el ar fi abătut nenorocirea asupra lui Eliodor şi ar fi fost urzitorul răutăţilor;</span>
<span class="v-num v-2">2&nbsp;</span><span class="v M24_2" data-id="M24_2">Şi pe făcătorul de bine al cetăţii şi pe cârmuitorul celor de un neam cu sine, şi pe râvnitorul legilor, vrăjmaş al ocârmuirii îndrăznea a-l arăta.</span>
<span class="v-num v-3">3&nbsp;</span><span class="v M24_3" data-id="M24_3">Atât a crescut vrajba, încât şi prin oarecare om al lui Simon ucideri s-au făcut.</span>
<span class="v-num v-4">4&nbsp;</span><span class="v M24_4" data-id="M24_4">Gândind Onia la primejdia învrăjbirii şi că se va mânia Apoloniu, stăpânitorul Cele-Siriei şi al Feniciei, auzind de răutatea lui Simon, s-a dus la rege,</span>
<span class="v-num v-5">5&nbsp;</span><span class="v M24_5" data-id="M24_5">Nu ca să pârască pe cetăţeni, ci socotind folosul cel de obşte şi deosebi la tot neamul.</span>
<span class="v-num v-6">6&nbsp;</span><span class="v M24_6" data-id="M24_6">Că vedea că nu este cu putinţă a se împăca lucrurile, fără de rânduială domnească şi că Simon nu va înceta de la nebunia aceasta.</span>
<span class="v-num v-7">7&nbsp;</span><span class="v M24_7" data-id="M24_7">Ci murind Seleuc şi luând domnia Antioh, cel poreclit Epifan, a poftit arhieria Iason, fratele lui Onia.</span>
<span class="v-num v-8">8&nbsp;</span><span class="v M24_8" data-id="M24_8">Şi mergând Iason la rege, s-a rugat făgăduind trei sute şaizeci de talanţi de argint, şi încă alt venit de optzeci de talanţi.</span>
<span class="v-num v-9">9&nbsp;</span><span class="v M24_9" data-id="M24_9">Afară de acestea, făgăduia încă şi alţi o sută cincizeci, de i s-ar îngădui putinţa de a înfiinţa şcoală pentru tineri şi pe cetăţenii Ierusalimului a-i trece cetăţeni ai Antiohiei.</span>
<span class="v-num v-10">10&nbsp;</span><span class="v M24_10" data-id="M24_10">Şi îngăduind regele, a dobândit stăpânirea şi îndată a început să înveţe obiceiuri greceşti pe cei din neamul său.</span>
<span class="v-num v-11">11&nbsp;</span><span class="v M24_11" data-id="M24_11">Şi lepădând milostivele îngăduinţe domneşti, care s-au îngăduit Evreilor prin Ioan, tatăl lui Evpolemos care fusese sol la Romani pentru împrietenire şi alianţă şi stricând rânduielile cele legiuite, rânduieli fără de lege înnoia.</span>
<span class="v-num v-12">12&nbsp;</span><span class="v M24_12" data-id="M24_12">Că, fără ruşine, tocmai sub cetate a întemeiat şcoală şi pe cei mai tari dintre tineri îi silea să înveţe obiceiurile şi jocurile elineşti.</span>
<span class="v-num v-13">13&nbsp;</span><span class="v M24_13" data-id="M24_13">Şi într-acest chip se întărea elenismul şi sporeau obiceiurile celor de alt neam, pentru acea prea mare necurăţie a acestui Iason, păgân şi nu arhiereu.</span>
<span class="v-num v-14">14&nbsp;</span><span class="v M24_14" data-id="M24_14">Aşa încât preoţii nu se mai sârguiau spre slujbele altarului; ci nebăgând seamă de templul Domnului şi părăsind jertfele, se grăbeau să se împărtăşească cu privirea cea fără de lege a luptei la disc, după ce se auzea chemarea crainicilor.</span>
<span class="v-num v-15">15&nbsp;</span><span class="v M24_15" data-id="M24_15">Şi datina părintească nebăgând-o în seamă, măririle cele elineşti mai bune le socoteau.</span>
<span class="v-num v-16">16&nbsp;</span><span class="v M24_16" data-id="M24_16">De aceea grea nevoie i-a cuprins, că aceia a căror povăţuire o pofteau şi cărora voiau a se asemăna, pe aceia vrăjmaşi şi stăpânitori i-au avut.</span>
<span class="v-num v-17">17&nbsp;</span><span class="v M24_17" data-id="M24_17">Că a face păgâneşte împotriva dumnezeieştilor legi nu este prea lesne, însă acestea timpul le va arăta.</span>
<span class="v-num v-18">18&nbsp;</span><span class="v M24_18" data-id="M24_18">Iar când se ţineau jocurile cele din cinci în cinci ani, la care era de faţă regele,</span>
<span class="v-num v-19">19&nbsp;</span><span class="v M24_19" data-id="M24_19">A trimis nelegiuitul Iason din Ierusalim, ca soli, pe cei care erau cu drept de cetăţenie antiohiană, care au adus trei sute de drahme de argint pentru jertfa lui Hercule, pentru care şi cei care au dus argintul s-au rugat ca să nu se dea la jertfe, că nu se cuvine, ei să fie întrebuinţaţi la alte cheltuieli.</span>
<span class="v-num v-20">20&nbsp;</span><span class="v M24_20" data-id="M24_20">Iar aceste trei sute de drahme fuseseră sortite de cel care le trimisese pentru jertfă lui Hercule, dar, după voia celor care le-au adus, le-au hărăzit pentru dresul corăbiilor celor de oştire.</span>
<span class="v-num v-21">21&nbsp;</span><span class="v M24_21" data-id="M24_21">Şi Apoloniu al lui Menesteu fiind trimis în Egipt de regele Antioh, cu prilejul ridicării la tron a regelui Ptolomeu Filometor, Antioh a aflat că Ptolomeu avea asupra lui gânduri duşmănoase, de aceea Antioh, căutând să se pună la adăpost, s-a dus la Iafa şi apoi la Ierusalim.</span>
<span class="v-num v-22">22&nbsp;</span><span class="v M24_22" data-id="M24_22">Şi cu mare cuviinţă a fost primit de către Iason şi de către cetate, cu făclii aprinse şi cu strigări a fost întâmpinat, şi de aici spre Fenicia a pornit eu tabăra.</span>
<span class="v-num v-23">23&nbsp;</span><span class="v M24_23" data-id="M24_23">Şi după trei ani a trimis Iason pe Menelau, fratele lui Simon mai sus-numitul, ca să ducă bani regelui şi ca să-i aducă aminte de lucrurile cele de lipsă.</span>
<span class="v-num v-24">24&nbsp;</span><span class="v M24_24" data-id="M24_24">Iar el plăcând regelui, pentru că l-a preamărit cu înfăţişarea lui de mare curtean, a ajuns să ia arhieria, dând cu trei sute de talanţi de argint mai mult decât Iason.</span>
<span class="v-num v-25">25&nbsp;</span><span class="v M24_25" data-id="M24_25">Şi luând porunci domneşti, a venit, nimic vrednic de arhierie aducând, numai mânie de tiran crud şi urgie de fiară sălbatică având.</span>
<span class="v-num v-26">26&nbsp;</span><span class="v M24_26" data-id="M24_26">Şi aşa Iason, care a îndepărtat pe fratele său, îndepărtatu-l-a şi pe el altul şi l-a izgonit în ţara Amoniţilor.</span>
<span class="v-num v-27">27&nbsp;</span><span class="v M24_27" data-id="M24_27">Iar Menelau a ajuns arhiereu, dar de banii pe care îi făgăduise regelui nici o grijă n-a avut, deşi Sostrate, mai marele cetăţii, îi cerea.</span>
<span class="v-num v-28">28&nbsp;</span><span class="v M24_28" data-id="M24_28">Acesta era pus peste adunarea birurilor. Pentru aceea pe amândoi i-a chemat regele.</span>
<span class="v-num v-29">29&nbsp;</span><span class="v M24_29" data-id="M24_29">Şi Menelau a lăsat locţiitor de arhiereu pe Lisimah, fratele său; iar Sostrate pe Crates, mai-marele Ciprului.</span>
<span class="v-num v-30">30&nbsp;</span><span class="v M24_30" data-id="M24_30">Şi acestea aşa fiind, s-a întâmplat de s-au răsculat locuitorii oraşelor Tars şi Malus, pentru că au fost daţi dar Antiohidei, ţiitoarea regelui.</span>
<span class="v-num v-31">31&nbsp;</span><span class="v M24_31" data-id="M24_31">Degrabă dar a venit regele ca să potolească răscoala, lăsând în locul său pe Andronic, unul din marii dregători.</span>
<span class="v-num v-32">32&nbsp;</span><span class="v M24_32" data-id="M24_32">Iar Menelau, socotind că a aflat vreme bună, furând nişte vase de aur de ale templului, le-a dăruit lui Andronic, şi pe altele le-a vândut în Tir şi în cetăţile cele de primprejur.</span>
<span class="v-num v-33">33&nbsp;</span><span class="v M24_33" data-id="M24_33">Aflând Onia acest lucru, l-a mustrat, fiind el în loc fără de frică, în Dafne cea de lângă Antiohia.</span>
<span class="v-num v-34">34&nbsp;</span><span class="v M24_34" data-id="M24_34">Pentru aceea Menelau, luând deosebi pe Andronic, l-a rugat să omoare pe Onia. Deci venind el la Onia şi cu înşelăciune dându-i dreapta şi încredinţându-l cu jurământ, şi cu toate că acest lucru dădea de bănuială lui Onia, el a izbutit să-l scoată din sihăstria lui şi l-a omorât îndată fără teamă de dreptate.</span>
<span class="v-num v-35">35&nbsp;</span><span class="v M24_35" data-id="M24_35">Din această pricină nu numai Iudeii, ci mulţi şi dintr-alte neamuri s-au scârbit şl s-au mâhnit pentru nedreapta ucidere a bărbatului acestuia.</span>
<span class="v-num v-36">36&nbsp;</span><span class="v M24_36" data-id="M24_36">Iar după ce s-a întors regele din părţile Ciliciei, Iudeii cei din cetate, împreună cu Elinii, urând vicleşugul, s-au plâns cum că fără de dreptate Onia a fost omorât.</span>
<span class="v-num v-37">37&nbsp;</span><span class="v M24_37" data-id="M24_37">Iar lui Antioh, din suflet mâhnindu-se, i s-a făcut milă şi a lăcrimat pentru înţelepciunea şi multa bună rânduială a răposatului.</span>
<span class="v-num v-38">38&nbsp;</span><span class="v M24_38" data-id="M24_38">Şi aprinzându-se de mânie, îndată a luat de la Andronic porfira şi i-a rupt hainele şi l-a purtat împrejur prin toată cetatea, şi într-acelaşi loc, în care asupra lui Onia a făcut sângeroasa lui ispravă, acolo l-a omorât pe nelegiuitul ucigaş, Domnul răsplătindu-l cu pedeapsa de care a fost vrednic.</span>
<span class="v-num v-39">39&nbsp;</span><span class="v M24_39" data-id="M24_39">Şi Lisimah, cu ştirea lui Menelau, furând multe vase sfinte, a ieşit vestea în cetate şi s-a adunat mulţimea asupra lui Lisimah, după ce multe vase de aur se cheltuiseră.</span>
<span class="v-num v-40">40&nbsp;</span><span class="v M24_40" data-id="M24_40">Şi după ce s-au sculat asupră-i mulţimile mânioase, Lisimah a înarmat împotrivă ca la vreo trei mii de bărbaţi, şi a început fără de dreptate a omorî, comandant fiind un anume Tyranus, om bătrân şi cu vârsta şi cu nebunia.</span>
<span class="v-num v-41">41&nbsp;</span><span class="v M24_41" data-id="M24_41">Mulţimile, dacă au văzut că se scoală Lisimah asupra lor, apucând unii pietre, alţii măciuci, alţii ţărână, aruncau spre cei care erau împrejurul lui Lisimah şi spre cei care se sculaseră asupră-le.</span>
<span class="v-num v-42">42&nbsp;</span><span class="v M24_42" data-id="M24_42">Şi astfel pe mulţi dintre ei i-au rănit, pe unii i-au omorât şi pe toţi i-au pus pe fugă, iar pe furul de cele sfinte lângă vistierie l-au omorât.</span>
<span class="v-num v-43">43&nbsp;</span><span class="v M24_43" data-id="M24_43">Apoi a început judecata pricinii lui Menelau.</span>
<span class="v-num v-44">44&nbsp;</span><span class="v M24_44" data-id="M24_44">Şi când a venit regele în Tir, trei inşi, trimişi de înaltul sfat, au adus plângerea cea dreaptă înaintea lui.</span>
<span class="v-num v-45">45&nbsp;</span><span class="v M24_45" data-id="M24_45">Iar Menelau, aflându-se vinovat, a făgăduit bani mulţi lui Ptolomeu, fiul lui Dorimene, ca să îmblânzească pe rege.</span>
<span class="v-num v-46">46&nbsp;</span><span class="v M24_46" data-id="M24_46">Deci, apucând Ptolomeu pe rege într-un foişor, unde se dusese să se răcorească, l-a făcut să-şi schimbe părerea.</span>
<span class="v-num v-47">47&nbsp;</span><span class="v M24_47" data-id="M24_47">Şi pe Menelau, capul a toată răutatea, l-a scos nevinovat; iar pe nenorociţii aceia, care măcar şi la Sciţi, de şi-ar fi spus pricina, s-ar fi slobozit nevinovaţi, pe aceştia i-a judecat spre moarte.</span>
<span class="v-num v-48">48&nbsp;</span><span class="v M24_48" data-id="M24_48">Drept aceea, degrabă, nedreaptă moarte au suferit cei care purtaseră cuvânt pentru cetate şi pentru popor şi pentru sfintele vase.</span>
<span class="v-num v-49">49&nbsp;</span><span class="v M24_49" data-id="M24_49">Pentru care lucru şi locuitorii din Tir, mâhnindu-se de această răutate, cu mare cuviinţă au dat lucrurile cele de îngroparea lor.</span>
<span class="v-num v-50">50&nbsp;</span><span class="v M24_50" data-id="M24_50">Iar Menelau, din pricina lăcomiei celor puternici, era în cinste, şi, crescând întru răutate, mare vrăjmaş a fost celor de un neam cu el.</span>
</div>

</div>
<div class="footnotes">

</div>

<div class="footer"><div class="nav">
<a class="prev" href="M23.html">&lt;</a>
<a class="home" href="index.html">=</a>
<a class="next" href="M25.html">&gt;</a>
</div></div>
</body>
</html>